# Z každého rožka troška a bezmäsité jedlá


## 1. Vyprážané plnené palacinky
*Čas: 55 minút, 1000g – 4 porcie po 250g*


**Cesto:**
* 150ml mlieko
* 100g 2 vajcia
* 60g hladkej múky - 3 lyžičky
* 2g štipka soli
* 60g slnečnicový olej

**Plnka:**
* 100g šampiňónov
* 80g cibuľa
* 5g štipka soli, - mleté čierne korenie
* 80g jemná saláma (8 plátkov)
* 100g strúhaného tvrdého syra
* 10g hladká múka
* 100g 2 vajcia
* 50g strúhanka
* 80g tuk, olej na vyprážanie
* (100g – tatárska omáčka)

V mlieku rozšľaháme vajcia, pridáme múku, soľ a cesto dobre vymiešame. Postupne upečieme 4 hrubšie (asi 5 mm)
palacinky.

Pokrájame cibuľu opražíme na troške oleja, pridáme pokrájané šampiňóny, osolíme, okoreníme a krátko podusíme.

Na polovicu palacinky uložíme 2 kolieska salámy, za lyžicu šampiňónov a posypeme syrom.

Takto naplníme všetky palacinky, preložíme ich a ich okraje spojíme špáradlami.

Pripravené palacinky obalíme v múke, v rozšľahaných mierne osolených vajíčkach a napokon v strúhanke. V dostatočnom
množstve tuku - oleja ich z oboch strán vypražíme.

Pred podávaním ich môžeme poliať tatárskou omáčkou.

Vhodnou prílohou sú varené nové zemiaky a ozdobne nakrájaná zelenina - paradajka a paprika.

## 2. Cibuliačiky
*Čas: 125 minút, 1170g – asi 22ks po 50g*

* 400g hladkej múky Špeciál
* 150ml oleja
* 250ml vlažnej vody
* 25g droždia (½ kvasníc)
* 15g soli
* 10g cukru (štipka)
* 60g domáce vajce
* 250g cibule (3-4ks)
* 10g hrubá soľ, - rasca (celá alebo drtená)

Z rozmrveného droždia, trošky vody, cukru a múky pripravíme kvások, necháme ho nakysnúť a pridáme k preosiatej
hladkej múke. Postupne prilejeme olej, vodu osolíme a vypracujeme vláčne cesto, oddeľujúce sa od varešky. V teple ho
necháme nakysnúť.

Cesto dáme na pomúčenú dosku, rozvaľkáme asi na 1cm a väčším (3dl) pohárom povykrajujeme kolieska. Uložíme ich s
medzerami na vymastený plech a natrieme rozšľahaným vajíčkom.

Očistené cibule nadrobno pokrájame a rozdelíme na kolieska z cesta. Popritláčame, posypeme hrubšou soľou a rascou.
Necháme asi 15 minút kysnúť a potom dáme do vyhriatej rúry piecť na 20 – 25 minút.

## 3. Pečená plnená cibuľa
*Čas: 105 minút*

* 1775g 8 porcií po 220g
* 350g 4 veľké cibule
* 600ml zeleninového vývaru
* 200g syra Eidam
* 250g mletého mäsa
* 40g 2 lyžice strúhanky
* 50g sterilizovaná kukurica
* 10g soľ, - mleté čierne korenie, - mletá červená paprika
* 250g rajčín
* 20g maslo
* 5g vegeta, - petržlenová vňať

Cibule ošúpeme, prekrojíme na polovice a dáme do rajnice (voku). Zalejeme ich zeleninovým vývarom a varíme asi 15
minút. Potom ich vyberieme a necháme odkvapkať.

Vychladnuté polovice cibúľ vydlabeme. Vnútro nadrobno pokrájame. Asi za 2 lyžice pridáme k mletému mäsu, primiešame
postrúhaný syr, strúhanku a kukuricu (podľa chuti). Zmes ochutíme soľou, korením, mletou červenou paprikou a
rozdelíme ju do pripravených cibúľ.

Rajčiny sparíme, ošúpeme a pokrájame, na masle podusíme. Pridáme k ním zvyšnú pokrájanú cibuľu, prilejeme asi 250 ml
vývaru a ešte chvíľu dusíme.

Zmes dáme na dno pekáča, rozložíme na ňu polovice cibúľ a pri strednej teplote pečieme asi 45 minút. Prizdobíme
petržlenovou vňaťou a podávame so zemiakmi.

## 4. Starkého zapekaná tekvica (alebo podľa starkej)
*Čas: 75 minút*


3 125g – 8 porcií po 390g
* 1500g očistená stredne veľká tekvica
* 800g zemiakov
* 20g maslo
* 30g olej
* 10g soľ, - mleté čierne korenie
* 15g čerstvý kôpor (alebo - bazalka a petržlen- podľa chuti)
* 100g cibuľa
* 200g 4 vajcia
* 250ml šľahačkovej smotany 33% (obyčajnej alebo mlieka)
* 200g domácej klobásy (alebo mäkkej salámy)

Tekvicu očistíme pokrájame na plátky. Ošúpeme zemiaky a tiež pokrájame na plátky.

Pekáč natrieme maslom, rozložíme naň polovicu zemiakov, osolíme ich, na ne dáme vrstvu tekvice, tiež osolíme a
poprášime korením.

Na tekvicu rovnomerne nasypeme posekaný kôpor (alebo bazalku s petržlenovou vňaťou), nadrobno pokrájanú cibuľu a
kúsky – kolieska domácej klobásy (alebo mäkkej salámy). Na to rozložíme zvyšok tekvice, potom vrstvu zemiakov.
Vrch mierne osolíme, pokvapkáme olejom (alebo rozpusteným maslom) a pekáč dáme do vyhriatej rúry.

Pred dokončením zmes polejeme smotanou (mliekom), v ktorom sme rozmiešali vajíčka.

Dáme znovu do rúry a dopečieme dochrumkava.

Podávame so zeleninovým šalátom, prípade s bielym jogurtom s kôprom alebo bylinkami.

## 5. Zemiakové pizza placky
*Čas: 55 minút 2465g – 6 porcií po 410g*

* 1200g 10 väčších zemiakov
* 150g mäkkej salámy
* 150g šampiňónov
* 200g syra Eidam
* 200g 4 vajcia
* 100ml mlieka
* 50g hladkej múky
* 15g strúhanky
* 15g cesnak
* 80g cibuľa
* 30g kečup, 5g – korenie na pizzu
* 100g rajčiny
* 80g papriky
* 80g sterilizované uhorky
* 10g soľ, - petržlenová vňať, pažítka

Ošúpané a umyté zemiaky nahrubo postrúhame a dáme do misy. Pridáme nadrobno pokrájanú salámu, plátky šampiňónov a
dobre zmiešame.

Syr Eidam postrúhame, cesnak prelisujeme a cibuľu posekáme nadrobno. Vajcia rozmiešame s mliekom a spolu so syrom,
múkou, strúhankou, cibuľou a cesnakom pridáme k zemiakom. Zmes ochutíme soľou a korením.

Na panvici na rozohriatom oleji pripravíme postupne placky (hrubé asi 1 - 1,5 cm).

Ešte teplé ich natrieme kečupom, ozdobíme rajčinou, paprikou, uhorkou a petržlenovou vňaťou, prípadne aj postrúhaným
syrom.

## 6. Zapekané šunkové závitky
*Čas: 80 minút, 1080g – 4 porcie po 270g*


160 – 200g – 8 plátkov šunky
* 250g šampiňónov
* 30g masla, 30g – hladkej múky
* 125ml – smotany, 125ml bieleho vína
* 5g soľ, - mleté biele korenie
* 60g domáce vajce
* 180 - 200g – 3 rajčiny
* 50g postrúhaný syr
* 5g petržlenová vňať

Šampiňóny očistíme , pokrájame, na masle krátko opražíme. Vyberieme ich na tanier, do výpeku vmiešame múku, prilejeme
víno, smotanu a za stáleho miešania uvaríme hustú omáčku. Ochutíme ju soľou a korením, pridáme šampiňóny a
rozšľahané vajce.

Zmes porozdeľujeme na plátky šunky, zvinieme ich a uložíme do vymasteného pekáča. Rajčiny Pokrájame na kolieska,
poukladáme na ne závitky a celý povrch posypeme postrúhaným syrom. Dáme do vyhriatej rúry zapiecť.

Vhodnou prílohou sú zemiaky

## 7. Kurací koláč
*Čas: 105 minút, 2160g – 6 porcií po 360g (8 porcií po 270g)*

* 750g kuracieho mäsa (čistého bez kože a kostí – asi 1,6kg – stredné kurča)
* 80g oravskej slaniny
* 120g veľká červená cibuľa
* 150g šampiňónov
* 400g 8 žemlí
* 100g petržlenovej vňate
* 200g 4 uvarené vajcia
* 150g 3 vajcia
* 100g zeleného hrášku
* 10g soľ, - mleté čierne korenia
* 30g slnečnicový (rastlinný) olej
* 50g strúhanka
* 20g pór a pažítka

Kuracie mäso pokrájame na malé plátky. Osolíme ho okoreníme a necháme odležať.

Cibuľu pokrájame nadrobno, opražíme na oleji, pridáme očistené nadrobno pokrájané šampiňóny a dusíme asi 5 minút.

Žemle namočíme, vyžmýkame, pridáme k ním posekanú petržlenovú vňať, rozšľahané vajíčka, nadrobno pokrájané uvarené
vajíčka, mäkký hrášok a šampiňónovú zmes. Dobre premiešame, okoreníme a zahustíme strúhankou.

Slaninu pokrájame na tenké plátky, poukladáme ich na dno hlbšej formy (plechu), na ňu dáme tenšiu vrstvu žemľovej
zmesi a potom rozložíme kúsky mäsa z kurčaťa.

Postup viackrát opakujeme, tak aby vrch tvorila žemľová zmes.

Nádobu zakryjeme alobalom a dáme do rozohriatej rúry asi na 40 minút. Potom koláč odkryjeme a dopečieme do chrunkava.
Prizdobíme jemno na krúžky pokrájaným pórom a pažítkou. Podávame s ryžou a zeleninovým šalátom.

## 8. Syrové rezne s jogurtovým dresingom
*Čas: 45 minút*

* 1100g (200g) - 4 porcie po 275g (a 50ml – dresing)
* 400g 8 plátkov Eidamu
* 100g šampiňónov
* 30g 2 lyžičky masla
* 100g sterilizovaného hrášku
* 50g šunky, 5g – soľ, 5g – vegeta,
* 10g petržlenová vňať
* 80g slnečnicový olej
* 150g 3 vajcia, 60g – hladká múka
* 50g vajce
* 60g strúhanka (paradajka a paprika na oblohu)

**Dresing:**
* 150g 1 biely jogurt
* 15g lyžička horčice
* 15g kečupu
* 5g soľ
* 5g cukor
* 10ml ocot (citrón 1: 1)

Očistené a pokrájané šampiňóny podusíme na masle, pridáme sterilizovaný hrášok, nadrobno pokrájanú šunku a posekanú
petržlenovú vňať. Zmes ochutíme soľou a vegetou, pridáme rozmiešané vajíčka a necháme zhustnúť.

Na 4 plátky syra dáme tenkú vrstvu zmesi, každý prekryjeme druhým plátkom, mierne pritlačíme. Pripravený syr obalíme
v trojobale (hladká múka, rozšľahané vajce, strúhanka) a z oboch strán rýchlo opražíme.

Dresing – Z jogurtu horčice, trošky cukru, soli octu a citrónu pripravíme dresing.

Pred podávaním ním polejeme syr. Vhodnou prílohou sú opekané zemiaky alebo zemiaková kaša, ako oblohu použijeme
paradajky a papriku.

## 9. Falošná husacia pečeň
*Čas: 100 minút, 1335g – 4 porcie po 330g (6x po 220g)*

* 350g bravčového mäsa
* 150g teľacieho mäsa
* 10g soľ, - mleté čierne korenie
* 10g mletá červená paprika
* 15g lyžička maizeny
* 100g uvarený zemiak
* 60g domáce vajce
* 100ml sladkej smotany
* 100ml vody
* 60g domáce vajce
* 200ml mäsového bujónu
* 80g 1 jablko
* 100g sušených sliviek

Bravčové i teľacie mäso umyjeme, osušíme a spolu so zemiakom najemno pomelieme.

Podľa chuti pridáme soľ, korenie, červenú mletú papriku a tiež maizenu a rozšľahané vajce.

Zmes dobre spracujeme, potom postupne pridáme smotanu a vodu a všetko dôkladne zmiešame.

Z masy vytvarujeme podlhovastý bochník a uložíme ho do vymasteného pekáča.

Jablko ošúpeme, pokrájame na kúsky a spolu s kúskami alebo polovicami sliviek ich pozapichujeme do bochníka. Natrieme
ho olejom podlejeme bujónom a dáme do dobre vyhriatej rúry asi na 50 minút.

Podávame s knedľou alebo varenými zemiakmi a s dusenou červenou kapustou.

## 10. „Tatársky biftek“ z húb
*Čas: 30 minút, 1380g - 4 porcie po 345g*

* 500g húb (dubáky, sucho-hríby, kozáky alebo hlivy a šampiňóny)
* 120g rajčinového pretlaku
* 45g 3 lyžičky oleja
* 15g kečupu
* 15g horčice (1 lyžička)
* 60g 2 žĺtky
* 10g soľ, mleté čierne korenie
* 50g masť (olej)
* 400g chlieb na hrianky
* 10g cesnak (2-3 strúčiky)
* 5g borievky (4 -5ks)
* 50g cibuľa
* 50g paprika
* 50g rajčina

Huby očistíme, nadrobno pokrájame a na troške oleja udusíme do mäkka. Potom pridáme žĺtky, soľ a miešame, kým zmes
nezhustne.

Krajce (polovice) chleba opražíme na masti (oleji) alebo nasucho v hriankovači.

Do vychladnutej hubovej zmesi pridáme kečup, horčicu, mleté korenie a rozdrvené bobuľky borievok jalovca. Všetko
dôkladne zmiešame.

Cesnak ošúpeme, natrieme ním hrianky a na každú dáme vrstvu hubovej zmesi.

Navrch môžeme dať kolieska cibule, prizdobíme rajčinou a paprikou.

Podávame s čajom.

## 11. Vyprážané ryžové knedličky
*Čas: 65 minút, 1330g – 6 porcií po 220g (22 – 25ks)*

* 200g ryže guľatej
* 500ml mlieka
* 50ml bieleho vína
* 100g masla
* 100g 2 vajcia
* 100g šunky
* 50g tvrdého syra
* 10g soľ, - mleté čierne korenie
* 10g pažítka
* 100g 2 vajcia
* 50g hladká múka
* 60g jemná strúhanka
* 150ml olej na vypraženie

Ryžu prepláchneme v slanej vode a povaríme asi 5 minút. Scedíme ju a zalejeme mliekom, uvaríme na hustú kašu.
Ochutíme ju soľou, korením, vínom a necháme vychladnúť.

Maslo vymiešame so žĺtkami, pridáme nadrobno posekanú šunku a pažítku, postrúhaný syr a zmes spojíme ryžovou kašou.
Zahustíme ju jemnou strúhankou.

Z hmoty formujeme malé knedličky (50 – 60g, asi 22ks) obalíme ich v múke, rozšľahanom vajci a strúhanke a
vypražíme na rozohriatom oleji.

Podávame so zeleninovým šalátom, prípadne tatárskou omáčkou.

## 12. Zeleninové rezne „MAJA“ s oblohou
*Čas: 65 minút*

* 1200g 4 porcie po 300g, - 6 porcií po 200g, - 8 porcií po 150g
* 500g 4 – 5 v šupke uvarených väčších zemiakov
* 80g 4 lyžičky mexickej – zeleninovej zmesi
* 100g sterilizovaných šampiňónov
* 150g 3 vajcia
* 15g soľ, - čerstvý zelený majorán (bazalka, petržlenová vňať alebo saturejka)
* 5g mleté čierne korenie
* 100g údeného syra
* 100g mäkkej salámy (alebo šunky)
* 50g strúhanky
* 100g olej na vyprážanie

Na oblohu: 100g – paradajka, - paprika, - čínska kapusta, - petržlenová vňať, - citrón

Vychladnuté ošúpané v kožke uvarené zemiaky postrúhame a dáme do misy. Pridáme rozšľahané vajíčka, najemno postrúhaný
syr, šampiňóny a na malé kocky pokrájanú salámu (možno ju aj pre vegetariánov vynechať).

Všetko spolu zľahka zmiešame, osolíme a okoreníme, pridáme bylinky podľa chuti.

Zmes rozdelíme na rovnaké kôpky (8 x) a vytvarujeme z nich rezne. Postupne ich obaľujeme v strúhanke a v
dostatočnom množstve oleja z oboch strán vypražíme.

Podávame s novými (opekanými) zemiakmi (zemiakovou kašou) a zeleninovou oblohou, prípadne zemiakovým vlašským
alebo slovenským šalátom.

## 13. Plnené zemiakové kapsy
*Čas: 65 minút, 1110g – 4 porcie po 280g*

* 400g zemiakov
* 100g hrubej múky
* 40g cibule
* 50g –masť (olej)
* 350g bravčovej pečene
* 100g 2 žemle (rožky)
* 50g domáce vajce
* 15g soľ, - čerstvý zelený majorán (bazalka, oregano, petržlenová vňať)
* 5g mleté čierne (biele) korenie
* 50g olej na vyprážanie

Pečeň umyjeme, osušíme a na mlynčeku pomelieme. V rajnici rozpustíme za lyžicu masti, opražíme na nej nadrobno
pokrájanú cibuľu, pridáme pečeň podusíme ju a podlejeme troškou vody a ešte chvíľu dusíme.

Potom pridáme jemne soľ, posekaný zelený majorán (alebo bylinky podľa chuti), biele alebo čierne korenie a
namočené roztlačené žemle.

V šupke uvarené zemiaky, vychladnuté ošúpeme, prelisujeme a mierne osolíme, pridáme hrubú múku, domáce vajce a
spracujeme na cesto. Rozvaľkáme ho na hrúbku (asi 1 cm), kolieskom pokrájame na štvorce a rozdelíme na ne pripravenú plnku.

Každý štvorec preložíme, okraje popritláčame a sformujeme kapsy.

V horúcom tuku (oleji) ich z oboch strán vyprážame.

Podávame s kyslou kapustou, čalamádou alebo zeleninovým šalátom.

## 14. Makaróny s hráškovou omáčkou
*Čas: 50 minút, 1120g – 4 porcie po 280g*

* 400g makarónov
* 10g soľ, - mleté čierne korenie
* 200g chudého mäsa (kuracie, morčacie alebo bravčové)
* 30g slnečnicový olej
* 100g brokolice
* 100g zeleného hrášku
* 100g majonézy
* 15g petržlenová vňať s bazalkou (alebo pažítka)

Makaróny uvaríme v osolenej vode podľa návodu, necháme odkvapkať, pridáme trochu oleja a premiešame.

Mäso (kuracie, morčacie alebo bravčové) pokrájame na pásiky, na oleji prudko opražíme, osolíme, okoreníme a dáme
dusiť. Keď je mäso polomäkké, pridáme očistenú pokrájanú brokolicu, podlejeme a udusíme do mäkka. Potom zmes
pridáme k makarónom a všetko spolu zmiešame.

Uvarený alebo sterilizovaný hrášok, rozmixujeme ručným mixérom a zmiešame s majonézou, ak treba dochutíme (korením,
bylinkami, vňaťou) a omáčku vylejeme na makaróny.

Posypeme ich petržlenovou vňaťou a bazalkou alebo pažítkou.

## 15. Špenátová roláda
*Čas: 75 minút, 970g – 4 porcie po 240g*

* 150g špenátového pretlaku
* 200g 4 vajcia
* 20g masla, oleja – lyžica
* 30g hladkej múky – 2 lyžice
* 10g posekaného rozmarínu – lyžica
* 5g soľ, - mleté čierne korenie
* 5g muškátový oriešok
* 8g – polovica kypriaceho prášku

**Plnka:**
* 200g 6 plátkov šunky
* 200g taveného syra
* 100g masla, 5g – soľ, - mleté čierne korenie
* 15g horčice, 15g – kečupu (lyžica), 10g – cesnaku (2-3 strúčiky)

Žĺtky vyšľaháme so zmäknutým maslom, pridáme múku s kypriacim práškom, soľ, korenie, tuhý sneh z bielkov a vmiešame
špenátový pretlak.

Cesto dáme na menší vymastený plech, vystlaný mastným papierom a upečieme.

Potom ho aj s papierom skrútime.

Pripravíme plnku: Zmäknuté maslo a syr dáme do misy a dohladka vymiešame. Pridáme kečup, horčicu a podľa chuti soľ,
mleté korenie a všetko spolu dôkladne zmiešame.

Plnku dáme na chvíľu do chladu.

Cesto vystrieme a papier stiahneme, Na celú plochu cesta uložíme plátky šunky, na to rovnomerne natrieme plnku a
roládu zvinieme. Zabalíme ju do fólie a na niekoľko hodín dáme do chladničky.

## 16. Pečeňová torta
*Čas: 70 minút*

* 1000g 4 porcie po 250g (8 x po 125g) alebo 10 X po 100g – ako predjedlo
* 300g bravčovej pečene
* 150g 3 vajcia
* 80ml sladkej smotany (4 lyžice)
* 100g hladkej múky
* 10g soľ, - mleté čierne korenie
* 80g cibuľa
* 150g majonézy (téglik alebo vymixovať z 1 vajca, horčice a oleja)
* 50g 1 uvarené vajce
* 15g cesnak (3 strúčiky)
* 50g olej, bravčová masť
* 10g petržlenová vňať

Pečeň umyjeme, osušíme a spolu s cibuľou pomelieme. Pridáme smotanu, vajíčka a múku, čierne korenie, štipku soli.
Zmes vymiešame na hladké redšie cesto.

Na panvici zohrejeme trošku oleja alebo masti a postupne upečieme placky (ako palacinky).

Majonézu ochutíme soľou, prelisovaným cesnakom, prípadne aj horčicou (bylinkami) a dobre rozmiešame.

Troška vychladnuté placky natrieme majonézou a ukladáme ich ako pláty (plátky) torty.

Navrch tiež natrieme majonézu, postrúhame uvarený žĺtok a nasypeme posekanú petržlenovú vňať (s bazalkou). Boky
torty ozdobíme posekaným bielkom.

Vhodnou prílohou je zemiaková kaša a uhorka, pečivo alebo čierny chlieb.

# Bezmäsité jedlá – Vegetariánske jedlá

## 17. Zapekaná šošovica s maslovou omáčkou
*Čas: 70 minút*


šošovica 1140g – 4 porcie po 285g, omáčka 740g – 4 porcie po 185g (1,5 dl)
* 500g šošovice,
* 150g 3 vajcia
* 200g zeleninovej zmesi
* 100g 2 žemle, 50g – strúhanky
* 10g soľ, - mleté čierne korenie
* 15g cesnak - 3 strúčiky
* 80g cibuľa
* 30g slnečnicový olej

**Maslová omáčka:**
* 60g masla
* 50g hladkej múky
* 15g slnečnicový olej
* 10g soľ, - vegeta
* 5g mleté čierne (biele) korenie
* 600ml zeleninového vývaru

Vopred namočenú šošovicu uvaríme do mäkka a scedíme. Mierne vychladnutú ju pomelieme spolu s očistenou zeleninou,
cibuľou a cesnakom. Pridáme vajce, namočené a vyžmýkané žemle (rožky) a zmes ochutíme. Podľa potreby ju zahustíme
strúhankou.

Polovicu zmesi rozložíme na vymastený pekáč, poukladáme na ňu kolieska uvarených vajec a zakryjeme druhou polovicou
zmesi. Pokvapkáme olejom a dáme upiecť.

**Pripravíme maslovú omáčku:**

Rozpustíme maslo, pridáme hladkú múku a urobíme svetlú zápražku. Zalejeme ju studeným vývarom a varíme asi 20 minút,
občas premiešame.

Do precedenej omáčky pridáme za lyžicu slnečnicového (olivového) oleja, soľ, korenie a vegetu. Pred podávaním každú
porciu šošovice polejeme maslovou omáčkou.

## 18. Vyprážaný kel
*Čas: 30 minút, 930g – 4 porcie po 230g (6 x po 155g)*

* 600g kelu, 10g – soľ
* 120g 2 domáce vajcia
* 100ml bieleho vína
* 40g ovsených vločiek
* 10g mleté čierne korenie, - vegeta
* 10g 2 strúčky cesnaku
* 50g slnečnicový olej (masť, tuk na vyprážanie)

Kel očistíme a opláchneme a dáme variť do osolenej vody (5 – 8 minút).

Potom ho vyberieme a rozkrojíme na 4 alebo 6 častí a necháme v site odkvapkať.

Vajcia vyšľaháme s vínom, pridáme prelisovaný cesnak, soľ, korenie vegetu a nakoniec ovsené vločky. Všetko spolu
dobre zmiešame.

Pripravené kúsky kelu postupne obalíme v cestíčku a v dostatočnom množstve tuku (oleja zo všetkých strán
vypražíme.

Podávame so zemiakovou kašou a zeleninovým šalátom alebo novými zemiakmi a tatárskou omáčkou.

## 19. Vyprážaný zeler s tvarohovou penou
*Čas: 40 minút*


Zeler: 970g – 6 porcií po 160g, tvarohová pena: 230g – 6 porcií po 70g
* 700g zeleru
* 1000ml zeleninového vývaru / 1 l – zeleninového bujónu /
* 50g vajce
* 30g hladkej múky
* 30g strúhanky
* 60g sezamových semiačok – 4 lyžice
* 10g soľ, - mleté čierne (biele) korenie
* 50g slnečnicový olej na vyprážanie

**Tvarohová pena:**
* 200g jemného netučného tvarohu
* 200g šľahačková smotana
* 10g soľ, - mleté čierne (biele) korenie
* 15g cesnak – podľa chuti
* 10g pažítka

**Ozdobná úprava:**
* 100g rajčiny a hlávkový šalát na ozdobu

Zeler očistíme a pokrájame na centimetrové kolieska, na 5-7 minút dáme variť do zeleninového vývaru (bujónu),
vyberieme a necháme v site odkvapkať.

Vajce s troškou soli rozšľaháme, hladkú múku, strúhanku a sezamové semiačka spolu zmiešame. Kolieska zeleru postupne
namáčame do vajíčka a potom obaľujeme v sezamovej zmesi. Vyprážame ich v horúcom slnečnicovom oleji (tuku) z oboch
strán a hotové dochutíme soľou a korením.

Pripravíme penu: Jemný tvaroh so smotanou vyšľaháme na hladkú penu, pridáme prelisovaný cesnak, posekanú pažítku a
dochutíme. Na každý zeler dáme za lyžičku tvarohovej peny.

Podávame so zemiakmi a pažítkou, prizdobené rajčinami a hlávkovým šalátom.

## 20. Syrovo – cesnakové placky (domáce s cuketou a zemiakmi)
*Čas: 40 minút*

* ½ dávka: 670g – 4 porcie po 170g s ozdobou (celá dávka: 2 porcie po 335g)
* 150g syru Eidam
* 150g –plesňového syru Niva
* 120g 2 domáce vajcia
* 30g hladkej múky
* 20g cesnaku - 4 strúčiky
* 10g lyžička bazalky
* 10g soľ, - vegeta
* 30g jemná strúhanka
* 50g slnečnicový olej (tuk, masť) na vyprážanie

(Poznámka: Na vlastný iný recept – môžeme doplniť podľa chuti doplniť:)
* 400g –hrubšie strúhanou cuketou so zemiakmi strúhanými na jemno v pomere 3: 1,
a cesto zahustíme hladkou múkou bez strúhanky podľa potreby. Pečieme klasicky ako domáce podlistníky na rozohriatej
trošku omastenej liatinovej platni a plníme dusenou zeleninou s bylinkami).

Ozdoba: 100g – rajčina, - paprika, -petržlenová vňať s bazalkou

Tvrdý syr nadrobno postrúhame, Nivu pretlačíme vidličkou.

Domáce vajcia rozšľaháme, očistený cesnak prelisujeme a oboje pridáme k syru.

Dobre premiešame a podľa chuti pridáme bazalku a soľ.

Zmes zahustíme hladkou múkou, prípadne aj troškou strúhanky, premiešame a necháme postáť. Z hmoty postupne tvarujeme
menšie placky, obalíme ich v strúhanke a vyprážame.

Podávame s varenými zemiakmi alebo zemiakovou kašou a zeleninovým šalátom.

## 21. Patizónové karbonátky so syrom
*Čas: 40 minút, 800g – 4 porcie po 200g*

* 500g 1 očistený patizón
* 150g syra Eidam
* 50g vajce
* 50g hrubá múka - 4 lyžičky
* 5g soľ
* 30g strúhanka
* 40g slnečnicová olej / tuk na vyprážanie

Patizón ošúpeme, prekrojíme, vyčistíme, nahrubo ho postrúhame a vytlačíme šťavu.

Syr najemno postrúhame, pridáme k patizónu a zmiešame. Zmes osolíme pridáme rozmiešané vajce a múku.

Z hmoty postupne tvarujme karbonátky a každý obalíme v jemnej strúhanke.

V hlbšej panvici – woku hrejeme slnečnicový olej alebo tuk a karbonátky z oboch strán vyprážame do ružova.

Podávame s varenými zemiakmi a zeleninovým šalátom.

## 22. Zeleninová štrúdľa
*Čas: 90 minút, 1025g – 6 porcií po 170g alebo 4 porcie po 255g*

* 250g lístkové cesto (mrazený polotovar)
* 200g zeleninovej zmesi (zmiešanej domácej zeleniny)
* 10g 2 strúčiky cesnaku
* 80g väčšia cibuľa
* 10g soľ, – vegeta, - mleté čierne (biele) korenie podľa chuti
* 150ml mlieka
* 15g väčšia lyžička hladkej múky
* 15g slnečnicového oleja
* 20g masla
* 200g bieleho jogurtu

**Ozdoba:**
* 120g šalát hlávkový, rajčina, petržlenová vňať, pažítka.

Cibuľu očistíme, speníme na oleji a pridáme zeleninu (mrazenú zmes alebo čerstvú koreňovú spolu s hráškom,
kukuricou, brokolicou a karfiolom).


Osolíme ju, ochutíme vegetou a cesnakom a udusíme do mäkka. V mlieku rozhabarkujeme múku a za stáleho miešania
uvaríme hustú kašu. Mierne vychladnutú ju pridáme k zelenine a dobre premiešame.

Cesto rozdelíme na polovice a rozvaľkáme. Na obe časti cesta rozdelíme zeleninovú zmes.

Urobíme záviny, natrieme ich žĺtkom a dáme do rúry vyhriatej na 180 °C asi na 40 minút.

Podávame poliate jogurtom, ochuteným soľou a mletým korením.

Prizdobíme hlávkovým šalátom, paradajkou a vňaťou.

## 23. Slané tvarožníky
*Čas: 95 minút 1025g – 4 porcie po 255g, 6 porcií po 170g*

Podľa formičiek pripravíme: 25 až 30ks tvarožníkov
* 250g hladkej múky
* 200g masla
* 100g 2 vajcia
* 40ml 2 lyžičky šľahačkovej smotany
* 5g soľ

**Plnka:**
* 150g tvarohu
* 100g 2 vajcia
* 150g tvrdého syra (Eidam)
* 30g 2 lyžičky detskej krupice

**Plnku pripravíme:**
Múku vždy klasicky na site preosejeme, pridáme tvaroh dobre vymiešame so žĺtkami,
pridáme najemno postrúhaný syr, detskú krupicu a napokon žĺtok a zapracujeme z bielkov ušľahaný tuhý sneh.

Okrúhle formičky vymastíme, povkladáme do nich kolieska z cesta a na každé natrieme vrstvu plnky, nie doplna.

Formičky poukladáme na plech a dáme ho do vyhriatej rúry a tvarožníky upečieme dozlatista.

## 24.  Zelené halušky (so syrom a šunkou – vegetariánske bez šunky)
*Čas: 65 minút*

* 1040g 4 porcie po 260g
* 300g mrazený špenátový pretlak - 1 balenie
* 60g 3 - 4 lyžičky hladkej múky
* 120g 2 domáce vajcia
* 50ml 3 lyžičky mlieka
* 100g cibule
* 10g soľ, (vegeta)
* 100g šunky (vegetariánom nahradíme údeným strúhaným syrom, prípadne bryndzou)
* 100g taveného syra (2 kocky)
* 200ml sladká smotana

Špenátový pretlak necháme rozmraziť, pridáme rozmiešané vajíčka, mlieko, soľ, hladkú múku a pracujeme na vláčne
haluškové cesto.

V dostatočnom množstve vody uvaríme halušky.

Cibuľu ošúpeme, pokrájame nadrobno. Do rajničky dáme zohriať olej, pridáme cibuľu, podusíme. Šunku pokrájame na
rezančeky, syry necháme na teplom mieste rozpustiť - rozpustíme ich (alebo tvrdý údený syr postrúhame) a oboje pridáme k cibuli.

Prilejeme smotanu, ešte chvíľu jemne miešame, kým zmes jemne zovrie a vylejeme na halušky. Zľahka ich premiešame a
rozdelíme na porcie.

## 25. Slaný ryžový nákyp
*Čas: 110 minút, 2115g – 6 porcií po 350g (5x po 420g)*

* 200g ryže
* 400ml zeleninového vývaru
* 250g šampiňónov (konzerva)
* 200g 2 väčšie cibule
* 15g 2-3 strúčiky cesnak
* 120g červená kapia a zelená paprika
* 200ml kyslej pochúťkovej smotany
* 240g 4 domáce väčšie vajcia
* 10g soľ, vegeta, chilli korenie (paprička), mleté čierne korenie
* 30g slnečnicový olej
* 250g tofu syra alebo jemného tvarohu
* 200g tvrdého syra (Eidam)

Cibuľu a cesnak očistíme, nadrobno pokrájame a opražíme na oleji. Pridáme očistené a na kocky pokrájané papriky,


V smotane rozhabarkujeme vajíčka, zmes ochutíme soľou a korením.

Tofu – syr pokrájame na kocky (alebo použijeme tvaroh) zmiešame s ryžou, pridáme polovicu postrúhaného syra a ešte
premiešame.

Zmes dáme do vymastenej nádoby na zapekanie (pekáča), posypeme paprikou a zvyškom postrúhaného syra.

Celú plochu polejeme pripravenou smotanou a dáme do vyhriatej rúry zapiecť asi približne na 45 minút.

## 26. Plnené cukinové placky
*Čas: 65 minút,*

* 1545g (- 1745g) s plnkou

6 porcií po 260g (- 290g), - 4 porcie po 385g (- 435g)
* 500g očistenej cukiny (môžeme ešte pridať tretinu – 170g – postrúhaných zemiakov)
* 120g 2 domáce vajcia
* 80g hladkej múky: 4 – 5 lyžíc (potom pridáme: aj 25 – 30g hladkej múky)
* 10g soľ, - mleté čierne korenie, 10g – vegety
* 15g majoránu (môžeme skúsiť aj polovicu oregáno)
* 150g biely jogurt
* 100g postrúhaný syr
* 10g petržlenová vňať, - kôpor podľa chuti
* 60g slnečnicový olej na vyprážanie

**Plnka:**
* 150g 2-3 papriky
* 120g 2 rajčiny
* 60g menšia cibuľa
* 15g slnečnicový olej
* 100g uvarenej fazule
* 5g soľ, 10g – cukor
* 15g kečup
* 10ml ocot / citrón
* 5g polovica feferónky alebo menšia podľa chuti na ostré-  štipľavé.

Očistenú cukinu na hrubšie postrúhame, pridáme (najemno postrúhané zemiaky) rozmiešané domáce vajcia, hladkú múku
podľa potreby, prelisovaný cesnak, soľ, korenie, vegetu a majorán. Zmiešame na cesto a na rozohriatej panvici
pomastenej troškou oleja postupne upečieme placky.

Papriky vyčistíme a pokrájame na pásiky. Rajčiny sparíme a ošúpeme a tiež pokrájame.

V rajnici zohrejeme trochu oleja, opražíme na ňom nadrobno pokrájanú cibuľku, pridáme papriku, asi po 10 minútach
rajčiny a prekrojenú feferónku.

Keď zelenina zmäkne, primiešame uvarenú fazuľu, zmes ochutíme soľou, kečupom, troškou octu s citrónom a cukrom.
Premiešame ešte chvíľu podusíme a potom zmesou naplníme placky. Na každú dáme lyžicu jogurtu a posypeme čerstvo
posekanou petržlenovou vňaťou.

## 27. Cukina s paprikami (a taveným syrom)
*Čas: 45 minút*

* - 1320g – 4porcie po 330g, 6 porcií po 220g
* 800g cukina (cuketa)
* 100g veľká cibuľa
* 20g rastlinného tuku (masti)
* 200g 4 zelené papriky
* 80g rajčina
* 15g soľ, - vegeta,
* 5g mleté čierne korenie
* 100g 2 kúsky bylinkového mäkkého syra (syrokrému)
* 80g 2 trojuholníky Lunexu

Cukinu papriky a rajčinu očistíme a pokrájame na malé kocky. V rajnici roztopíme tuk a opražíme na ňom nadrobno
pokrájanú cibuľu. Pridáme pokrájanú zeleninu a zmes ochutíme vegetou, prípadne soľou. Zakryjeme a dusíme takmer do
mäkka.

Potom pridáme na kúsky pokrájaný nakrájaný mäkký syr a miešame, kým sa nerozpustí.

Hotové jedlo dochutíme korením. Podávame s čiernym chlebom alebo pečivom.

## 28. Hubové soté
*Čas: 50 minút, 1200g – 4 porcie po 300g, 6 porcie po 200g*

* 800g húb (šampiňónov, hlív)
* 200g 2 väčšie cibule
* 80g sterilizovaná uhorka
* 60g pikantného kečupu (4 lyžice kečupu a ½ feferónky)
* 10g soľ, - vegeta, - mleté čierne korenie
* 10g sójová omáčka, 7 g – mletá paprika (sladká a pálivá)
* 30g slnečnicový olej (masť)

Huby očistíme, pokrájame na plátky, zalejeme ich vriacou vodou a po chvíli scedíme.

V rajnici zohrejeme olej, pridáme väčšiu časť pokrájanej cibule a chvíľu ju pražíme.

Pridáme huby a za stáleho miešania ich chvíľu dusíme. Zmes ochutíme vegetou, korením
a paprikou, pridáme ostrý kečup a trochu vody. Zakryté dusíme do mäkka a občas premiešame. Uhorku pokrájame na malé
kocky a spolu so zvyšnou cibuľou zmiešame
s hubami. Podľa potreby dochutíme soľou, korením a rascou.

Podávame s čiernym chlebom alebo pečivom.

## 29. Sekaná so sójového mäsa
*Čas: 85 minút, 885g – 4 porcie po 220g*

* 200g sójových kociek (voda, lyžička - sójová omáčka, vegeta)
* 30g 2 lyžice polohrubej múky
* 180g 3 domáce vajcia
* 100g ovsených vločiek
* 100g väčšia cibuľa
* 100g tvrdého syra
* 30g 2 lyžičky sójovej omáčky
* 10g soľ, - vegeta
* 5g grilovacie korenie
* 30ml slnečnicový olej

Sójové kocky zalejeme vodou, v ktorej sme rozmiešali vegetu a sójovú omáčku. Asi po hodine (20 minútovom varení a
vychladnutí) ju zlejeme a sójové kocky spolu so syrom a očistenou cibuľou pomelieme.

Zmes osolíme a pridáme ovsené vločky, 2 rozšľahané vajíčka, polohrubú múku, sójovú omáčku, grilovacie korenie a
všetko spolu dobre spracujeme.

Z hmoty sformujeme valec, položíme ho do vymasteného pekáča natrieme rozšľahaným vajíčkom a vo vyhriatej rúre
upečieme.

(Môžeme urobiť aj menšie fašírky, uložíme ich do zapekacej panvice, keď ich narýchlo pripravujeme v mikrovlnke na
funkcii CRISP - pečenie a zapekanie asi 10-12 minút.)

Podávame so zeleninovým šalátom, prípadne aj s novými varenými zemiakmi.

## 30. Sójové kocky s tekvicou
*Čas: 65 minút, 1160g – 4 porcie po 290g*

* 300g 3 vrecká sójových kociek (voda, sójová omáčka, vegeta)
* 400g nahrubo postrúhanej tekvice (aj mrazenej)
* 60g paprika
* 80g rajčina
* 80g cibuľa
* 10g kocka slepačieho bujónu
* 10g soľ, - mletá červená paprika
* 20g slnečnicový olej
* 100ml šľahačková smotana

V 500ml vody rozvaríme slepačí bujón, zalejeme ním sójové kocky a necháme pol hodiny odstáť. Cibuľu očistíme a
nadrobno pokrájame. V rajnici zohrejeme trocha oleja, pridáme cibuľu, popražíme ju.

Sójové kocky zlejeme, vytlačíme a pridáme k cibuli. Podlejeme ich zliatym bujónom a zakryté dusíme.

Po chvíli pridáme prekrojenú a vyčistenú papriku, rajčiny, všetko osolíme a dusíme.

Pred dokončením pridáme tekvicu a všetko dodusíme do mäkka.

Podávame s haluškami, prípadne s cestovinou a pokvapkané dochutenou smotanou.

## 31. Kapustový závitok so sójou
*1470g - 8 listov (závitkov) po 180g, 4 porcie po 370g*

* 800g bielej kapusty
* 150g uvarenej sóje sójových granúl
* 150g uvarenej ryže
* 60g domáce vajce
* 20g slnečnicový olej (tuk)
* 80g cibuľa
* 70g – mrkva
* 50ml kyslej smotany
* 50ml bieleho jogurtu
* 15ml sójová omáčka
* 10g soľ, vegeta, mleté čierne korenie
* 15g petržlenová vňať (bazalka)

Z kapusty opatrne oddelíme 8 veľkých listov, rebrá natenko skrojíme. Listy dáme do osolenej vriacej vody a na chvíľu
povaríme.

Asi 150g (200g) kapusty, mrkvu, cibuľu najemno postrúhame (nakrájame nožom).

V rajnici zohrejeme olej, pridáme postrúhanú alebo nakrájanú zeleninu, popražíme ju a ochutíme sójovou omáčkou.

Sóju pomelieme a spolu s ryžou dáme k zelenine. Primiešame vajce a dochutíme soľou.

Zmes rozdelíme na kapustové listy, zvinieme ich a obviažeme bielou niťou.

Poukladáme do vymasteného pekáča a dáme upiecť.

Podávame poliate zmesou vyšľahanej smotany a jogurtu a posekanej petržlenovej vňate
s bazalkou. Vhodnou prílohou je dusená ryža alebo zemiaky.

## 32. Tofu so zeleninou
*Čas: 75 minút 2085g – 8 porcií po 260g*

* 800g 4 kusy bieleho syra tofu
* 200g 2 póry, 150g – 2 cibule
* 600g čínskej zeleninovej zmesi
* 120g väčší zeler
* 10g soľ, - vegeta
* 30g slnečnicový olej
* 15g sójová omáčka
* 60g maizeny
* 10g kari korenie, oregáno
* 10g petržlenová Vňať
* 80g rajčina

Syr vyberieme z obalu, tekutinu vylejeme do pripravenej misky. Zmiešame ju s lyžičkou oleja, so sójovou omáčkou (
podľa chuti) a maizenou rozmiešanou v troške vody.

Syr pokrájame na hranolčeky, pridáme na pásiky pokrájaný zeler, cibuľu a pór, zalejeme marinádou a necháme aspoň na
polhodinu odležať.

Zeleninovú zmes (nerozmrazenú) dáme na panvicu s olejom, ochutíme vegetou, zakryjeme a udusíme. V rajnici zohrejeme
olej, pridáme syrovú zmes (aj s marinádou) opražíme ju a potom dusíme asi 20 minút.

Ochutíme soľou, oregánom, karí korením a hotové zmiešame s čínskou zeleninou.

Podávame s dusenou ryžou.

## 33. Bryndzové tyčinky
*Čas: 45 minút, 825g - 42ks slaného pečiva*

* 250g Liptovskej bryndze
* 250g masla
* 250g hladkej múky ŠPECIÁL
* 60g 2 domáce žĺtka
* 10g štipka soli, drtené alebo celá rasca
* 5g vhodné bylinky – kerblík, zádušník brečtanovitý alebo saturejka

Vypracujeme tuhšie cesto, na lopári ho vyvaľkáme asi na ½ cm, koliečkom na cesto povykrajujeme tyčinky, potrieme
slaným žĺtkom, posypeme rascou a bylinkami a upečieme na omastenom a pomúčenom pekáči.

## 34. Sviatočná Ježiškova Mojtínska kaša
*Čas: 90 minút, 1750g – 6 porcií po 300g*

* 250g fazuľa – I. akosť: namočiť strukoviny na noc - 12 hodím predom.
* 250g hrach lúpaný - I. akosť
* 250g šošovica
* 250g pohánka (pohánkové krúpy)
* 50-100g – sušené, čerstvé huby (hríby, hliva, šampiňóny)
* 300g zemiaky varené v šupke (stiahneme šupku a pokrájame na menšie kocky)
* 100g maslo
* 10g soľ, štipka bieleho korenia
* 5g petržlenová vňať, bazalka na prizdobenie
* voda podľa potreby

Strukoviny pomalým varom ťaháme a varíme zvlášť (alebo v jednom hrnci) úplne domäkka, zemiaky uvaríme v šupke a
pokrájame na kocky. Huby upravíme.

Zmiešame na kašu, pridáme dusené alebo sušené predvarené hríby a dochutíme.

Prizdobíme petržlenovou vňaťou a bazalkou, polejeme rozpusteným maslom.

Mimo pôstu podávame s údeným mäsom a domácim chlebom, prípadne pečivom.

## 35. Grécky šalát
*Čas: 15 minút (+ 3 hod) 1130g – 6 porcií po 190g (5 x po 225g)*

* 300g jemnej salámy
* 30ml 2 lyžice worcesterskej omáčky
* 15ml 1 lyžica octu s citrónom
* 50ml 3 lyžice jemného kečupu
* 150g 1 konzerva sterilizovanej kukurice bez nálevu
* 120g 2 väčšie uvarené vajcia
* 30g 2 lyžice oleja
* 100g 3 - 4 nakladané uhorky
* 80g 2 menšie cibule
* 250ml tatárskej omáčky
* 5g petržlenová vňať, bazalka, soľ, biele korenie

Salámu pokrájame na tenké rezančeky. Cibuľu, uhorky a vajcia pokrájame nadrobno.

Všetky suroviny a koreniny spolu zmiešame a necháme najmenej 3 hodiny odležať v chladničke.

## 36. Martina kapsa
*Čas: 60 minút, 970g – 4 porcie po 240g*

* 500g bravčového mäsa (stehno, pliecko, karé)
* 200g údenej prerastanej slaniny
* 80g 1 cibuľa
* 80g 1 paradajka
* 50g 1 paprika
* 50g kečupu
* 10g soľ, biele korenie, vegeta, petržlenová vňať, bazalka

Mäso a slaninu nakrájame na 8 porcií. Cibuľu, paradajku a papriku nakrájame na plátky.

Na vymastený plech poukladáme 4 plátky slaniny, na každú porciu položíme jeden kúsok,
trošku naklepaného mäsa, posolíme, jemne dochutíme korením a vegetou, potrieme kečupom a naukladáme naň cibuľu,
papriku a paradajky.

Prikryjeme druhým plátkom mäsa a slaniny. Plech prikryjeme alobalom a pečieme 45 minút pri teplote 180°C. Potom
alobal zložíme a ďalších 5 minút pečieme doružova.

Podávame s varenými zemiakmi a zeleninovou oblohou alebo šalátom.
