# Recepty pokračovanie

# Jedlá z hydiny a rýb

## 1. Kuracina s kelom
*Čas: 65 minút, 4 porcie po 600g s prílohou*

* 600g kuracích pŕs (½ kurčaťa)
* 250g kuracích pečení
* 800g kelu (môže byť ružičkový)
* 200g pór
* 150g mrkvy
* 200g zemiakov (300g – nových zemiakov)
* 20g 2- 3 strúčiky cesnaku
* 5g soľ, - mleté čierne (biele) korenie,
* 5g grilovacie korenie, bazalka, petržlenová vňať
* 30g hladkej múky - 2 lyžice
* 60g slnečnicového oleja - 4 lyžice
* 5g rasca drtená, - bobkový list
* 120ml hydinového vývaru

Kel, pór, mrkvu i zemiaky očistíme a pokrájame. Mäso umyjeme, osušíme, pokrájame na plátky, jemne osolíme, okoreníme
a obalíme v múke. Pečene umyjeme a necháme odkvapkať, väčšie prekrojíme. Plátky mäsa dáme na rozohriaty olej a z
oboch strán opekáme po 4 minúty. Pečene obalíme v múke a spolu s plátkami chvíľu oprážame.

Potom oboje vyberieme na teplý tanier a zakryjeme.

Do výpeku dáme pripravenú zeleninu a nové zemiaky, ochutíme soľou, vegetou, cesnakom, drtenou rascou (grilovacím
korením, bazalkou a petržlenovou vňaťou). Podlejeme hydinovým vývarom, pridáme bobkový list asi 15 minút
dusíme.

Na hotové uložíme mäso i pečene a zakryté spolu prehrejeme.

Osobitne môžeme pripraviť nové dusené zemiaky a šalát.

## 2. Kurča s jarnou zeleninou
*Čas: 65 minút, 3900g - 7 porcií po 560g s prílohou*

* 1400g kurča
* 100g údenej slaniny
* 130g maslo (- 30g je na natretie pekáča)
* 250g šampiňónov
* 300g jarnej cibuľky
* 400g mrkvy
* 400g rajčín
* 400g zeleného hrášku
* 500g nových zemiakov
* 10g soľ, mleté čierne (biele) korenie
* 10g vegeta, petržlenová vňať

Slaninu nadrobno pokrájame, upražíme, dáme na pekáč natretý maslom. Kurča umyjeme, osolíme, uložíme ho do pekáča,
trošku podlejeme a dáme piecť.

Očistenú mrkvu, cibuľku a rajčiny pokrájame, sparíme vriacou vodou a spolu s hráškom a pokrájanými šampiňónmi udusíme
na masle do mäkka.

Zemiaky očistíme, uvaríme, vychladnuté pokrájame a opražíme.

Do chrumkava upečené kurča dáme na misu (môžeme ho rozkrájať) obložíme jarnou zeleninou a všetko polejeme šťavou z
pekáča. Podávame s chlebom alebo pečivom.

## 3. Kuracie / Morčacie rezne s lievančekmi a syrovou omáčkou
*Čas: 65 minút*

*4 porcie po 150g – kuracie rezne, 100g – lievančeky,*

* 100g dusená zelenina, 100g – syrová omáčka
* 600g 4 kuracie / morčacie rezne
* 5g soľ, - mleté biele horenie
* 30g slnečnicový olej
* 100g cibuľa
* 300g zmes zeleniny (mrazenej)
* 20g masla

**Lievančeky:**

* 200ml mlieko, 2g – soľ (štipka), 1/3 – droždie,
* 60g domáce vajce, 60g – hrubá múka (3 väčšie lyžice),
* 5g vegeta (20g – tuk na pečenie lievančekov)
* 50g šampiňóny

**Syrová omáčka:**

* 140g syr „Bambino“
* 50g rastlinného masla
* 150ml mlieka
* 30g hladkej múky (2 lyžice)
* 10g petržlenová vňať alebo pažítka

Zo surovín pripravíme cesto na lievančeky (bielok vyšľaháme na sneh), môžeme pridať šampiňóny a postupne ich
upečieme.

Zeleninovú zmes prepláchneme v sitku. Cibuľu pokrájame nadrobno, popražíme na troške masla, pridáme zeleninu,
osolíme ju, okoreníme a udusíme.

Rezne naklepeme, osolíme, okoreníme a necháme chvíľu odležať. Na panvici zohrejeme olej

A rezne najprv prudko potom pomaly oprážame.

Podávame ich s lievančekmi a udusenou zeleninou, poliate omáčkou.

**Syrová omáčka:**

V mlieku rozhabarkujeme (vyšľaháme) hladkú múku, zmes za stáleho miešania necháme zovrieť, pridáme maslo a syr,
dôkladne rozmiešame a dochutíme vegetou.

Ako prílohu môžeme použiť ozdobne nastrúhanú surovú zeleninu na oblohu
a dusenú ryžu dusenú ryžu alebo zemiakové hranolčeky.

## 4. Kurča so syrom
*Čas: 75 minút, 2055g – 8 porcií po 255g, 6 porcií po 340, 4 porcie po 510g*

* 1500g kurča
* 120g 2 vajcia
* 80g 160g – plátky šunky podľa porcií
* 80g 160g – plátky tvrdého syra - // -
* 150ml smotany
* 15g horčice
* 50g hladkej múky
* 30g olej
* 20g maslo
* 10g soľ, - vegeta, -mleté čierne korenie

Kurča umyjeme, vyčistíme, rozdelíme na štvrtiny (1/6 alebo 1/8), čiastočne ich vykostíme, osolíme a obalíme v múke.
Postupne ich namáčame v rozšľahaných vajíčkach a na rozohriatom oleji zo všetkých strán opražíme.

Pekáč natrieme maslom a opražené časti kurčaťa doň uložíme. Na každú položíme plátok šunky a syra, smotanu rozmiešame
s horčicou a polejeme ňou pripravené mäso.

Pekáč dáme do horúcej rúry a mäso upečieme do mäkka.

Podávame so zemiakovými hranolčekmi alebo kašou a zeleninovým miešaným šalátom.

## 5. Hydinové mäso na víne
*Čas: 55 minút, 1085g - 4 porcie po 270g*

* 600g kuracích (morčacích) pŕs
* 15ml sójovej omáčky – 1 polievková lyžica
* 15ml worchestru
* 15g medu
* 100ml bieleho vína
* 100g šampiňónov
* 100g kapia
* 100g pór
* 15g solamylu
* 10g soľ, - čili korenie, - vegeta
* 20g slnečnicový olej

Umyté a osušené mäso pokrájame na hrubšie pásiky, dáme ho do misy a pokvapkáme sójovou a worchestrovou omáčkou.

Na troške oleja opražíme očistené, pokrájané šampiňóny, kolieska póru, popražíme.

Pridáme mäso, chvíľu opekáme, osolíme, povegetujeme, zakryjeme a na miernom ohni dusíme do mäkka.

Víno rozmiešame s medom, vylejeme ho na mäso, premiešame, ochutíme ešte soľou a čili, pridáme kúsky kapie a necháme
zovrieť. Solamyl rozmiešame v troške vody, vlejeme do šťavy a za stáleho miešania varíme, kým nezhustne.

Podávame s dusenou ryžou a zeleninovým šalátom napr. z čínskej kapusty.

## 6. Kurča na červenom víne
*Čas: 85 minút, 2300g - 6 porcií po 380g (so šťavou)*

* 1300g kurča
* 5g soľ, - mleté čierne (biele) korenie
* 100g cibuľa
* 100g údený bôčik
* 250g šampiňónov
* 15g hladkej múky
* 500ml červeného vína
* 5g cukru, - bobkový list
* 15g 2 strúčiky cesnaku
* 5g petržlenová vňať

Kurča umyjeme, osušíme, rozdelíme na šesť častí (šestinky), osolíme, okoreníme.

Bôčik pokrájame na malé kocky a opražíme do sklovita. Cibuľu očistíme pokrájame
na kolieska, pridáme k bôčiku a chvíľu dusíme. Cibuľu , aj opražený bôčik vyberieme,
na masti opražíme kúsky kurčaťa a dáme ich na teplý tanier.

Cibuľu a bôčik dáme späť do výpeku, posypeme múkou, chvíľu oprážame a potom
pridáme mäso. Podlejeme červeným vínom, pridáme pokrájané očistené šampiňóny,
prelisovaný cesnak, bobkový list a zakryté udusíme do mäkka.

Potom šťavu dochutíme cukrom a korením, hotové posypeme posekanou petržlenovou vňaťou. Vhodnou prílohou sú cestoviny
alebo halušky.

## 7. Kuracie stehná v ryži
*Čas: 80 minút, 1700g – 4 porcie po 425g (s prílohou)*

* 600g 4 kuracie stehná
* 5g soľ
* 10g cesnak (1- 2 strúčiky)
* 15g sladkej papriky
* 160g 2 cibule
* 160g 2 papriky – zelená a kapia
* 250g ryže
* 500ml mäsového vývaru
* 10g petržlenová vňať
* 2 g - čili – štipka podľa chuti

Mäso umyjeme, osušíme, osolíme, posypeme paprikou, natrieme prelisovaným cesnakom
(podľa chuti), uložíme do vymasteného pekáča a dáme na 20 minút do vyhriatej rúry.

Ryžu premyjeme a necháme odkvapkať. Cibuľu ošúpeme a pokrájame nadrobno a v rajnici na troške oleja opražíme. Pridáme
ryžu a posekanú petržlenovú vňať a malé kocky pokrájané papriky.

Zmes osolíme, ochutíme troškou čili, zalejeme vývarom, pridáme zapečené mäso a zakryté dusíme asi 30 minút.

Podávame so zeleninovým šalátom.

## 8. Kuracie krídla s orieškami
*Čas: 70 minút, ½ dávka 710g – 2 porcie po 355g*

* 500g kuracie krídla
* 400ml hydinového vývaru
* 40g arašidov
* 40g strúhanky
* 20g olej / maslo
* 5-10g – soľ,
* - mleté čierne korenie,
* - mletá červená paprika
    (podľa chuti)

Nadrobno posekané arašidy zmiešame so strúhankou a zmes ochutíme mletým korením a červenou paprikou. Kuracie krídla
dôkladne umyjeme, mierne osolíme.

Každý kúsok mäsa ponoríme na chvíľu do vriaceho vývaru a potom ho obalíme v orieškovej zmesi.

Alobal potrieme olejom, alebo rozpusteným maslom a uložíme doň obalené krídla.

Pečieme v rúre asi 45 minút (neobraciame).

Podávame s dusenou ryžou a zeleninovým šalátom.

## 9. Kuracie stehná po grécky
*Čas: 70 minút, (+ 1 hodina – odležanie)*

*½ dávka 1415g - 2 porcie asi po 700g s prílohou*

* 400g 2 väčšie kuracie stehná,
* 5g soľ
* 5g vegeta
* 600g zemiakov
* 10g grilovacie a karí korenie (gíros)
* 30g olivový (slnečnicový) olej
* 60g cibuľa
* 80g mrkva
* 15g horčica
* 10g 2 strúčiky cesnaku
* 100g jablko
* 80g plátkový (postrúhaný) syr

Zemiaky, mrkvu a cibuľu očistíme, pokrájame na kolieska a všetko dáme do misy. Pokvapkáme olejom, pridáme posekaný
cesnak, grilovacie (giros) korenie, vegetu, horčicu a dobre premiešame. Necháme asi 1 hodinu odležať.

Mäso umyjeme a osušíme, osolíme, poprášime korením karí, vegetou a dáme asi
na hodinu (zakryté) do chladu odležať.

Na dno vymasteného pekáča rozložíme odležané zemiaky s mrkvou a cibuľou, poukladáme na ne mäso (kuracie stehná) a
dáme piecť.

Po polhodine pridáme plátky jabĺk a pred dopečením plátkový alebo postrúhaný syr.

Upečieme dochrumkava prizdobíme petržlenovou vňaťou.

Podávame s pečivom alebo čiernym chlebom.

## 10. Morčacie mäso na arašidoch (orieškoch)
*Čas: 100 minút, 1365g - 4 porcie po 340g*

* 600g morčacieho mäsa
* 5g soľ
* 80g arašidov (kešu orieškov)
* 200g čínskej kapusty
* 5g vegeta
* 80g kapia
* 100g póru
* 20g slnečnicový olej
* 30g maizeny (solamylu)

**Marináda:**

* 30g oleja (2 polievkové lyžice)
* 30g kečupu
* 15g horčice
* 10g cesnaku (1-2 strúčiky)
* 60g domáce čerstvé vajce
* 100ml bieleho vína

Odblanené a umyté morčacie mäso pokrájame na tenké pásiky, mierne osolíme, posypeme maizenou a premiešame.

Zo všetkých surovín pripravíme marinádu, vylejeme ju na mäso a asi na 1 hodinu ju dáme do chladu.

Na veľkej panvici (woku) zohrejeme olej, pridáme olej a za stáleho miešania ho oprážame asi 10 minút. Potom ho
vyberieme na teplý tanier a zakryjeme.

Vo výpeku opražíme arašidy (kešu oriešky), pridáme očistený a pokrájaný pór, posekanú čínsku kapustu a kapiu a
spolu chvíľku oprážame. Potom pridáme mäso a spolu udusíme do mäkka. Podávame s dusenou ryžou na rôzne spôsoby.

## 11. Plnené morčacie rezne v zemiakovom cestíčku
*Čas: 95 minút*

*½ dávka - 860g - 2 porcie po 430g alebo 4 porcie po 215g*

* 300g 2 väčšie morčacie rezne z pŕs, - soľ
* 40g olej
* 50g oštiepka, údený syr
* 20g hladká múka
* 30g 2 plátky syra
* 30g 2 plátky šunky
* 50g sterilizovaného hrášku
* 50g kapia, - mleté čierne korenie.

**Cestíčko:**

* 250g 4 zemiaky, - soľ, - vegeta
* 50g vajce
* 30g hladká múka
* 5g mletá červená paprika, - majorán
* 5g cesnak, - pažítka, - petržlen

Morčacie rezne natenko vyklepeme, osolíme na každý dáme plátok šunky a syra, za lyžicu sterilizovaného hrášku, na
kocky pokrájanú kapiu a preložíme ho na polovicu. Okraje mäsa spojíme špáradlom a obalíme ho v múke.

Zemiaky očistíme, najemno postrúhame, pridáme vajce, koreniny a cesnak a cesto zahustíme múkou.

Pripravené rezne postupne obalíme v cestíčku a pomaly z oboch strán vypražíme.

Pred podávaním rezne rozpolíme na polovicu, alebo pokrájame na hrubšie plátky a posypeme ich ešte postrúhaným
oštiepkom alebo údeným syrom, prizdobíme petržlenovou vňaťou (pažítkou).

Vhodnou prílohou je zemiaková kaša, opekané zemiaky alebo dusená ryža.

## 12. Morčacie na ihle
*Čas: 1 hodina 50 minút*

*800g – 4 porcie po 200g*

* 500g morčacích pŕs, - soľ, - mleté biele korenie
* 60g sterilizovaná kapia
* 100g tvrdého syra
* 20g slnečnicový olej

**Plnka:**

* 15g horčica (1 polievková lyžica)
* 15g paprikovej pasty
* 30g kečupu (2 polievkové lyžice)
* 10g strúčik cesnaku
* 50g masla, - petržlenová vňať

Umyté mäso osušíme a pokrájame na plátky. Cez mikroténovú fóliu ich naklepeme, potom osolíme a okoreníme.

Pripravíme plnku: Maslo, horčicu, paprikovú pastu a kečup vymiešame, pridáme pretlačený cesnak, posekanú petržlenovú
vňať a premiešame.

Pripravené mäso potrieme plnkou, prekryjeme ju plátkom tvrdého syra a pásikmi kapie a pevne zvinieme.

Závitky pokrájame na kolieska (hrubé asi 2 cm), napichneme ich na ihly alebo drevené špajdle, uložíme do
vymasteného pekáča a vo vyhriatej rúre pečieme 30 minút.

Počas pečenia ich natrieme olejom a párkrát otočíme.

## 13. Morčacie na sedliacky spôsob
*Čas: 1 hodina 50 minút*

*2530g – 4 porcie po 630g, 5 porcií po 500g, 6 porcií po 420g*

* 500g morčacích pŕs
* 200g domácej gazdovskej slaniny
* 1000g zemiakov
* 120g väčšia cibuľa
* 500 – kyslej kapusty
* 200g kyslej pochúťkovej smotany
* 10g soľ, - vegeta
* 10g grilovacie korenie, mleté čierne korenie
* - cibuľka a pažítka na prizdobenie

Slaninu pokrájame na tenké plátky, rozložíme ich na dno pekáča a posypeme nadrobno posekanou cibuľkou. Mäso pokrájame
na menšie plátky, naklepeme ich, osolíme, okoreníme a uložíme do pekáča.

Zemiaky ošúpeme, umyjeme a pokrájame na menšie kúsky, rozložíme ich na mäso, osolíme, povegetujeme posypeme rascou a
prekryjeme ich vrstvou kvasenej kyslej kapusty.

Pekáč zakryjeme a dáme do vyhriatej rúry asi na 1 hodinu. Potom ho vyberieme, zmes zalejeme rozšľahanou smotanou a
odkryté dáme ešte zapiecť dochrumkava.

Podávame s pečivom alebo čiernym chlebom.

# RYBY:

## 14. Filety v smotanovej omáčke
*Čas: 50 minút*

*1305g - 4 porcie po 326 g (185g – filiet), 5 porcií 260g (150g filiet)*

* 750g filiet z morských rýb
* 10g zmes korenia na ryby
* 30g slnečnicový olej
* 250g šľahačkovej smotany
* 20g 4-6 strúčikov cesnaku
* 5g soľ, - mleté čierne korenie
* 80g mrkva
* 80g petržlen
* 80g maslo

**Pripravíme si maslové hviezdičky:**

Maslo, zmes koreni, trošku soli a čierne ho korenia dôkladne vymiešame, dáme do mikrotenového vrecka a jeden rožtek
odstrihneme. Na podložku postupne vytláčame hviezdičky a uložíme ich asi na polhodinu do mrazničky.

Filety umyjeme, osušíme, mierne osolíme, okoreníme a na rozohriatom oleji ich z oboch strán popražíme. Do rajnice
dáme smotanu, prelisovaný cesnak, pokrájanú uvarenú zeleninu

 (mrkva a petržlen) a miešame kým omáčka nezhustne. Dochutíme soľou a korením.

Pred podávaním rozdelíme na taniere omáčku, kúsky porcií ryby a na každú dáme 1-2 maslové hviezdičky, vhodnou
prílohou sú opekané zemiaky a šalát z čerstvej zeleniny.

## 15. Kapor na šampiňónoch
*Čas: 50 minút, 1745g – 8 porcií po 220g*

* 1200g 8 čistých porcií - podkovičky kapra
* 75g slnečnicový olej (5 lyžíc)
* 30g masla (2 lyžice)
* 180g čerstvých šampiňónov
* 160g šľahačkovej smotany (8 lyžíc)
* 10g citrónová šťava, - soľ
* 80g citrón (1ks)
* 10g petržlenová vňať

Očistené a osušené porcie kapra pokvapkáme citrónovou šťavou a necháme asi štvrťhodinu odležať. Šampiňóny očistíme a
pokrájame na plátky. V rajničke roztopíme 1 lyžicu masla, pridáme šampiňóny a opražíme ich. Na väčšiu panvicu (VOK
) dáme zohriať olej, porcie kapra osolíme a z oboch strán opražíme. Pridáme pripravené šampiňóny, panvicu zakryjeme
a všetko udusíme do mäkka.

Mäso vyberieme do šťavy pridáme smotanu, rozmiešame a necháme zovrieť.

Podávame poliate šťavou, s ryžou premiešanou s posekanou petržlenovou vňaťou. Na každú porciu kapra dáme ozdobne
koliesko citróna.

## 16. Kapor na zelenine
*Čas: 65 minút, 2050g – 8 porcií po 255g (180g – kapor)*

* 1500g KAPOR (vypitvaný, očistený - prípadne stiahnutý)
* 300g zeleniny (až 500g – mrkva, petržlen, karfiol, hrášok, rajčiny)
* 30g slnečnicový olej
* 5g soľ
* 180g 2 cibule
* 15g zelerová a petržlenová vňať
* 10g celé čierne korenie, - mletá červená paprika
* 10ml citrónová šťava

Zeleninu očistíme, pokrájame, podusíme na oleji a rozložíme na pekáč. Cibule ošúpeme a pokrájame na kolieska, vňate
potrháme na kúsky.

Kapra vyčistíme, umyjeme, osolíme, dovnútra poukladáme polovicu koliesok cibule, Vňate a rozložíme zrnká korenie.

Rybu pokvapkáme citrónovou šťavou, uložíme do pekáča a aj zvonku obložíme cibuľou.

V mištičke rozmiešame trochu oleja s paprikou, zmesou kapra potrieme a dáme piecť.

Asi po15 minútach ho otočíme, znova potrieme paprikovým olejom a dopečieme.

## 17. Rybací paprikáš
*Čas: 30 minút, 1200g - 4 porcie po 300g*

* 750g rybacieho mäsa (filé), - soľ (vegeta)
* 20g masti
* 100g väčšia cibuľa
* 10g mletá červená paprika
* 60g hladká múka (3-4 lyžice)
* 250g šľahačkovej smotany

Rybacie mäso očistíme, vykostíme a pokrájame na kocky. V rajnici na masti opražíme nadrobno pokrájanú cibuľu, pridáme
mletú papriku a premiešame.

Do rajnice dáme pripravené mäso, osolíme ho, zakryjeme a udusíme do mäkka, Ak treba prilievame vodu.

Smotanu rozmiešame s múkou, vylejeme na mäso a miešame kým šťava nezhustne, jemne pomaly dovaríme.

Podávame s haluškami, makarónmi alebo ryžou.

## 18. Fašírka z rybieho filé
*Čas: 75 minút, 1210g – 6 porcií po 200g (4 x po 300g)*

* 800g rybieho filé, - soľ, - mleté čierne korenie
* 100g 2 vajcia
* 10g cesnak – 2 strúčiky
* 100g 2 žemle
* 50ml mlieko (3 lyžice)
* 15g posekanej petržlenovej vňate
* 20g masla (lyžica)
* 10g olej na vymastenie
* 200ml mäsový vyvar (bujón) na podlievanie

Filé zbavíme kostí, pomelieme ho, osolíme okoreníme a pridáme prelisovaný cesnak. Žemle pokrájame na kocky, polejeme
horúcim mliekom na chvíľu zakryjeme a potom pridáme k mäsu.

Maslo roztopíme a spolu s petržlenovou vňaťou vmiešame do zmesi. Vytvarujeme valec alebo bochník (tiež fašírky - na
mikrovlnke pečieme na funkcii CRISP asi 12 minút) a uložíme ho do vymasteného pekáča.

Mäsový bujón rozmiešame v teplej vode, podlejeme ním fašírku, pekáč prikryjeme alobalom a dáme do vyhriatej rúry.
Pečieme pri strednej teplote asi 40 minút, potom pekáč odkryjeme a fašírku dopečieme. Podávame so zemiakmi alebo
kašou.

## 19. Rybie prekvapenie od Rumburaka
*Čas: 40 minút + 2 hodiny v chlade odležať*

* 1100g 4 porcie po 275g
* 750g rýb (alebo filé)
* 80g tatárskej omáčky – 4 polievkové lyžice
* 15g horčice - lyžica
* 15g maizeny
* 10g mleté čierne koreni, - drtená rasca
* 15g pálivej papriky
* 15g cesnaku 3 strúčiky
* 15g soli
* 15ml citrónovej šťavy
* 100ml piva
* 60g polohrubá múka
* 10g grilovacie korenie

Tatársku omáčku zmiešame s horčicou, prelisovaným cesnakom, citrónovou šťavou a so všetkými koreninami.

Maizenu rozhabarkujeme v pive a vmiešame do marinády.

Ryby, filé umyjeme, osušíme a rozdelíme na porcie. Postupne ich namáčame v pripravenej marináde a ukladáme do misy.
Zakrytú ju odložíme aspoň na 2 hodiny do chladu.

Každý kúsok filé, ryby obalíme v múke zmiešanej s grilovacím korením a na rozohriatom oleji pomaly s obidvoch strán
oprážame do mäkka.

Podávame s opekanými zemiakmi.

## 20. Grilované morské ryby
*Čas: 45 minút, 870g – 4 porcie po 215g*

* 600g morských rýb
* 10g cesnaku – 2 strúčky
* 50ml slnečnicového oleja
* 7,5g – ½ lyžičky soli
* 15g lyžička mletej červenej papriky (grilovacie korenie)
* 80g citrón - 1ks stredne veľký
* 100g zelenina na zdobenie (paradajka a paprika)
* 10g petržlenová vňať (pažítka, cibuľka)

Umyté, osušené ryby rozdelíme na 4 porcie, natrieme z oboch strán pretlačeným cesnakom premiešaným so soľou a necháme
na chladnom mieste odležať. Potom ich posypeme mletou červenou paprikou (s grilovacím korením), uložíme na
grilovací rošt, pokvapkáme polovicou oleja a grilujeme 4 – 5 minút. Ryby obrátime, pokvapkáme zvyšným olejom a
grilujeme z druhej strany.

Hotové ryby pokvapkáme citrónovou šťavou a ozdobíme zeleninou, paradajkou a paprikou, petržlenovou vňaťou (pažítkou).

**Poznámka:**

Pri grilovaní rýb je treba pamätať na to, že teplota by mala byť veľmi vysoká, aby sa mäso čím skôr opieklo a tým
spevnelo.
