# Bylinky a použitie bylín v kuchyni

## Aníz
**Pimpinella anisum**

Pochádza zo Stredomoria a Malej Ázie, je jedným z najstarších a najrozšírenejších korení. Podporuje trávenie,
povzbudzuje chuť k jedlu a súčasne ukľudňuje.

Je vhodný pri nervozite a nervových poruchách, ktoré vyvolávajú nechutenstvo. Ako čaj sa podáva pri nachladnutí,
kašli a prieduškových poruchách.

*Použitie v kuchyni:*

Celé alebo drtené semená sa používajú do jablkových koláčov, chleba, pečiva a cukroviniek, k nakladaniu cvikle,
duseným hubám – šampiónom. Pridáva sa i k mäsu, zvlášť v indickej a čínskej kuchyni.
Príjemne pôsobí v hruškovom alebo jablkovom kompóte spolu s badyánom.

Listy a kvety sa primiešavajú do ovocných šalátov a používajú sa k zdobeniu jedál. Vyrábajú sa z neho likéry. Treba
ho chrániť pred svetlom v dobre uzavretej nádobe.

### Bravčové s anízom

* 120g bravčového stehna alebo pliecka
* štipka drteného anízu
* 1 ks pálivá paprička
* 10g cibule
* 1-2 ks listy mäty piepornej
* 10g masti/oleja
* 3g solamyl, škrobová múčka na prípadné zahustenie

Na oleji alebo masti speníme jemno nakrájanú cibuľku, pridáme na väčšie kocky nakrájané mäso a opečieme. Pridáme
aníz, papričky, soľ, podleje menším množstvom vody a podusíme domäkka. Pred podávaním pridáme mätu, ako prílohu
dusenú ryžu.

## Artičok
**Cyryna scolymus**

Je vyhľadávaný predovšetkým v kuchyniach južných štátov. Ma však i liečivé a ozdravujúce účinky. Je vhodný pre
diabetikov, má priaznivé účinky na krvný obeh, pretože napomáha vylučovaniu cholesterolu. Pri tepelnej úprave
uvoľňuje toxíny.

*Použitie v kuchyni:*

Dodáva pikantnú chuť rôznym šalátom, omáčkam, je nezbytnou súčasťou francúzskej a talianskej kuchyne.

### Artičoky v pikantnej omáčke

* 1 ks artičok na porciu
* zväzok petržlenovej vňate, estragónu a žeruchy,
  kerblíka a niekoľko stebiel pažítky
* 5g lyžička kapary
* 10g olivového oleja (veľká lyžička)
* nakrájaná nakladaná uhorka
* 3g estragónového octu, citrónová šťava

Artičokom odrežeme stopku, umyjeme ich a olúpeme a necháme máčať v studenej vode. Potom srdiečka vložíme do hrnca s
osolenou vriacou vodou a varíme do zmäknutia (asi 30 minút).
Vyberieme a necháme odkvapkať.

Všetky bylinky jemne nasekáme, pridáme uhorky, kapary, olivový olej, ocot a citrónovú šťavu. Omáčku nalejeme do
misiek a pridáme srdiečka artičokov.

## Badyán
**Illicium Verum**


Nazývaný aj hviezdičkové korenie. Sú to plody čínskeho stromu Illicium Verum a používajú sa sušené. Semená podporujú
trávenie a chuť k jedlu, uľahčujú pri kašli, bronchitíde, nadúvaniu a reumatizme.
V niektorých prípadoch môžu nahradiť aníz.

*Použitie v kuchyni:*

Silice zo semien slúžia ako ochucovadlo, náhrada za aníz.

Sušené semená sa používajú ako korenie. Je ich možné pridávať do pečiva, lekvárov, nápojov, kompótov, zvlášť do
jabĺčkových a hruškových na zvýraznenie chuti, ďalej do rôznych omáčok a orientálnych zmesí.

### Hovädzie plátky s badyánom

* 100g hovädzej sviečkovej (falošnej, hovädzieho zadného)
* 3g sójovej omáčky – malá lyžička
* 5g lyžička žltého vína
* 5g oleja
* cípok badyánu
* solamyl – škrobová múčka
* ¼ lyžičky, trošku glutasolu (wei-su)

Na plátky (kocky) nakrájané osolené mäso zmiešame so sójovou omáčkou a vínom, zľahka opražíme na rozpálenom oleji.
Vložíme do hlbšieho kastróla (woku) spoločne s badyánom a varíme bez pokrývky pokiaľ mäso nezmäkne.

Zahustíme solamylom, maizenou rozmiešanou v studenej vode, pridáme glutasol, trošku prisoľme.


## Bazalka
**Bazalka pravá (Lamiaceae)**

Pôvodom z Indie, pre svoju zvláštnu jemnú aromatickú vôňu je veľmi obľúbená v kuchyniach celého sveta, hlavne v
talianskej. Jej listy majú liečebné účinky. Ponorené na niekoľko hodín do vína je možné ich použiť ako tonikum.

Pridávajú sa do čaju na podporu trávenia. Bazalka má široké použitie v aromaterapii, vdychovanie niekoľko kvapiek
silice zmierňuje duševnú únavu. Výťažok z čerstvých listov sa pridáva do osviežujúceho kúpeľa.

*Použitie v kuchyni:*

Surové listy sa používajú do zeleninových šalátov, najlepšie rozotrené s olejom, či jemne natrhané na kúsky. Ich
výrazná chuť sa vhodne doplňuje s cesnakom.

Bazalka je výborná do zálievok a aromatických octov.

Do omáčok a ďalších tepelne upravovaných jedál sa pridáva až „nakoniec“.

### Palacinky s bazalkovou náplňou
*dávka – 4ks palaciniek*

*Cesto:*

* 60g hladkej múky
* 5 ml piva
* 5 ml mlieka
* 40g vajce 1ks
* 25g rozpusteného masla, soľ

*Náplň:*

* 15g masla
* 5g cibuľka, strúčok cesnaku – prelisovaný
* 115g malých pokrájaných hríbikov
* 115g žervé
* 40g rozšľahané vajce
* ½ polievkovej lyžičky bazalky, soľ,
* mleté biele korenie

*Zálievka:*

* 0,3 dl smotany,
* 30g strúhaného syru (parmezán, eidam)

Suroviny na cesto asi 1 minútu mixujeme. Hotové cesto necháme 1 hodinu odležať. Na panvici
rozpustíme maslo a osmažíme cibuľu s cesnakom. Pridajme huby a veľmi krátko podusme. Pridajme ostatné
prísady, necháme vychladnúť v chladničke. Na panvici rozpustíme troch masla a obvyklým spôsobom vysmažíme
palacinky.

Naplníme ich zmesou, zvinieme alebo zložíme a dáme do ohňu-vzdornej misy. Posypeme strúhaným syrom a
zalejeme smotanou. Zapekáme v dobre vyhriatej trúbe asi 20 minút.


## Baza čierna
**Caprifoliacae**

Má mnohonásobné využitie, šťavy a zavareniny pomáhajú pri liečení bronchitíd a neuralgií, odvar z kvetov je vhodný
pre starostlivosť o pleť a oči. Kvety sa používajú k príprave mastí na popáleniny a výrony. Bazový ocot pomáha
znižovať horúčky. Niektoré odrody bazy môžu precitlivelým ľuďom spôsobovať žalúdočné a črevné ťažkosti. Kvety je
vhodné zberať za suchého a teplého počasia.

*Použitie v kuchyni:*

Veľmi známe sú rôzne domáce bazové vína, likéry, limonády, zaváraniny a sirupy. Pre svoj bohatý obsah vitamínu C sú
nepostrádateľné predovšetkým v zimnom a predjarnom období. Ružice kvetu sa obaľujú a smažia ako rezne (kosmatice).

### Bazová limonáda z kvetov

* 4,5 l vody
* 700g cukru
* 1 ks citrón, šťava a tenko olúpaná kôra
* 2 x polievková lyžica vinného octu alebo jablčného muštu
* 12 ks bazových kvetov

Do nádoby dáme cukor, zalejeme vriacou vodou a miešame, dokiaľ sa cukor úplne nerozpustí. Do
vychladnutého roztoku pridáme citrónovú šťavu a kôru, ocot a bazové kvety, necháme prikryté lúhovať 24
hodín.

Precedíme a ponecháme dva týždne rozležať.

Podávame chladené, prípadne s ľadom.


## Bobkový list
**Laurus nobilis**

Jedná sa o listy stále zeleného stromu či kra vavrínu,

Rastie prevážne v subtropických podmienkach. Používajú sa predovšetkým listy ale aj plody. Nálev z listov podporuje
trávenie a chuť k jedlu. Silice z plodov sú doporučované pri reumatických bolestiach a na masáže pri podvrtnutiach
(výronoch).

*Použitie v kuchyni:*

Bobkový list je jedným z najpopulárnejších a najuniverzálnejších korení – do omáčok, marinád, polievok, dusených
jedál, ku všetkým druhom mäsa, zverine a rybám. Plody sú pridávané do piva pre zvýraznenie chuti. Podľa starého
zvyku sa listy kladú do múky ako prostriedok proti zrniarom čiernym.

### Teľací plátok na bobkovom liste

* 10g maslo
* 100g teľací plátok (stehno, pliecko)
* 10g cibuľa nadrobno nakrájaná
* 1 ks sušený bobkový list
* 1 dl suchého bieleho vína
* 0,4 dl smotany
* soľ, biele korenie

Na panvici necháme na masle zosklovatieť cibuľku, vložíme do nej teľacie plátky a posypeme ich rozdrtenými
bobkovými listami. Potom ich obrátime a do panvice(woku) pridáme víno, podusíme 5 minút bez pokrývky.
Pridáme smotanu a dobre premiešame. Podľa chuti osoľme a okoreníme, podávame s dusenou ryžou.


## Cesnak kuchynský
**Allium sativum**

Pôvodom pravdepodobne zo strednej Ázie, veľmi rýchlo sa rozšíril na ostatné kontinenty. Je dôležitý a patrí do našej
kuchyne. Má výraznú ostrú chuť a vôňu. Obsahuje určité množstvo železa, enzýmy, vitamíny (predovšetkým A, B1-B2, PP
a C) a ďalšie minerálne látky. Povzbudzuje chuť k jedlu a podporuje trávenie. Pôsobí ako mierme preháňadlo. Užíva sa
ako antibiotikum, k prečisteniu krvi, zníženiu krvného tlaku a pri kataroch, ako prevencia proti nachladnutiu,
parazitom, úplavici apod.

Čerstvá šťava zo strúčku cesnaku je účinnejšia ako esencia a pôsobí na vývoj baktérií.

*Použitie v kuchyni:*

K ochutenie šalátov (stačí strúčkom cesnaku potrieť šalátovú misku), do zálievok a marinád. Je vhodný do všetkých
slaných pokrmov, či už do mäsitých, zemiakových alebo vaječných jedál, cestovín, dusenej zeleniny atd.

Je z neho možné pripravovať cesnakový olej alebo ocot.

Najväčšiu účinnosť má v surovom stave, variť sa má čo najkratšiu dobu.

### Baranie alebo hovädzie stehno špikované cesnakom so zázvorom (ďumbierom) 

* 200g mäsa (pripravujeme z väčšieho kusu 800g)
* 1 ks hlavička cesnaku
* 15g masla
* 10g cibuľa
* 1 x lyžička paprikovej pasty a suchého vína 0,5dl
* soľ, zázvor – ďumbier, (citrónová šťava)
* 5g hladkej múky, maslo

Stehno prešpikujeme cesnakom, potrieme mletou paprikou, osolíme a posypeme zázvorom. Na masle
speníme pokrájanú cibuľku a mäso zo všetkých strán opečieme. Podlejeme vínom a vodou, ev. citrónovou šťavou
a podusíme do mäkka. Podľa potreby podlejeme vodou, šťavu zahustíme v malom množstve tuku orestovanou múkou
rozmiešanou v troške studenej vody a povaríme. Pred podaním pridajme lyžičku masla.


## Estragón
**Artemisia dracunculus**

Patrí neodmysliteľne do všetkých kuchýň krajín Stredomoria, predovšetkým francúzskej, ale i u nás má svoju tradíciu.
Okrem využitia v kuchyni má blahodárne účinky na trávenie, povzbudzuje chuť k jedlu, osviežuje dych a pôsobí ako
uspávací prostriedok. Koreň estragónu sa užíva proti bolestiam zubov.


*Použitie v kuchyni:*

Je veľmi rozmanité. Najznámejší je estragónový ocot, ďalej octové zmesi pre prípravu studených omáčok, tatárskej,
holandskej atd. Spolu s kerblíkom (Anthriscus cerefolium) a zeleným petržlenom tvorí tzv. „bouquet garni“- zväzok
byliniek, ktorý sa vkladá do pripravovaných polievok a omáčok. Používa sa k nakladaniu, do horčíc a bylinkových
masiel, do plniek a grilovacích zmesí. Zmrazené estragónové listy v kockách ľadu obohacujú vôňou niektoré chladené
nápoje.

### Huby plnené estragónom

* 115g veľkých húb (dubáky, suchohríby, kremenáče)
* 45g čerstvých rožkov
* 1g prelisovaný strúčok cesnaku
* 5g malá cibuľa nadrobno pokrájaná
* 3g ½ polievkovej lyžice nasekaného estragónu
* 20g vajce –až 1ks, soľ (trošku mlieka)
* 30g strúhanky
* 20g olej na smaženie, biele korenie

Od očistených húb oddelíme nožičky tak, aby sa nám nepoškodili klobúčiky. Nohy nakrájame
nadrobno. Čerstvé rožky nakrájame na kocky, vložíme do misky a dôkladne premiešame s prelisovaným cesnakom,
cibuľou, estragónom, vajcom a nožičkami húb, osolíme a okoreníme.

Touto zmesou opatrne naplníme klobúčiky húb. Klobúčiky húb obaľujeme v druhom rozšľahanom vajci a
strúhanke. Smažíme 4 minúty na panvici so zosilneným dnom.

Po usmažení necháme odkvapkať a ihneď podávame s bylinkovou omáčkou a dusenými novými zemiakmi.

### Bylinková omáčka


*(bylinky je možné rôzne kombinovať, alebo používať jednotlivo) *

* ½ pl cesnak, estragón, medovka,
* ligurček (Levisticum officiale)
* tymián
* 1 pl zelený petržlen (bazalka)
* ½ pl vinný ocot
* 10g ½ks žĺtok (celý malý)
* 140 ml olivový olej, soľ

Žĺtok šľaháme asi 1 minútu, potom za stáleho šľahania pridávame olej po kvapkách, aby sa majonéza nezrazila.

Po zašľahaní do ½ oleja, až keď majonéza začína hustnúť, zašľahajme olej. Pridávame po kvapkách ďalší
olej až kým majonéza celkom nezhustne. Ak sa začne zrážať opatrene vmiešame ďalší žĺtok. (Pre uľahčenie majonézu
môžeme spraviť v mixéri s trochou horčice, ak to máme vyskúšané) Do hotovej majonézy pridáme posekané bylinky.


## Fenikel obyčajný
**Foeniculum vulgare**

Jedna z najdlhšie pestovaných rastlín v histórii, zvlášť býval cenený starými Rimanmi. Má rôznorodé použitie. Čaj z
fenikla je veľmi účinný prostriedok proti zápche a nadúvaniu a je vhodný i pre deti. Uľahčuje odkašliavanie. Žuvanie
semien zaháňa hlad a zlepšuje zažívanie.

Znižuje toxické pôsobenie alkoholu na organizmus. Vo veľkých dávkach je škodlivý.

*Použitie v kuchyni:*

Možno použiť prakticky všetky časti rastliny. Semená sa používajú do omáčok, k rybám, do rôznych múčnikov, k
nakladaniu niektorých druhov zelenín – cvikle.

Lístky fenikla možno úspešne použiť k plneniu tučnejších rýb, sypeme nimi šaláty i dusenú zeleninu. Do šalátov môžeme
pridávať i mladé lodyhy alebo hľuzovité bázy (tzv. fenikel florentský).

### Fenikel s rokfortovou omáčkou

* 80g feniklová hľuza (fenikel florentský)
* 10g masla
* 10g hladkej múky
* 70 ml mlieko s feniklovým vývarom (až 1 dl)
* 20g strúhaného rokfortu
* 5g smotanového bieleho jogurtu (lyžička)
* *Ozdoba* lyžička nasekaných feniklových a petržlenových listov, mleté korenie

Feniklové hľuzy pozdĺžne prekrojíme, vložíme do hrnca a zalejeme vodou. Varíme na miernom ohni asi 15-20 minút, než
zmäknú. Necháme odkvapkať, časť vývaru 1-2dl si odložíme.

Omáčka: do rozpusteného masla pridáme múku a usmažíme bielu zápražku. Postupne pridávame mlieko s vývarom a necháme 2
minúty prevariť, dokiaľ nezískame hladkú omáčku, ktorú odstavíme. Potom pridáme strúhaný syr –rokfort, podľa chuti
okoreníme a vmiešame biely jogurt.

Za stáleho miešania necháme prehriať ešte niekoľko minút (nesmie sa variť!).Fenikel dáme do servírovacej misky na
cestovinu a zalejeme omáčkou, prizdobíme.

## Jalovec - Borievka
**Juniperus communis**

Plody (bobule) jalovca sa používajú na korenenie jedál a nápojov, majú diuretické vlastnosti a pomáhajú liečiť zápaly
močového mechúra. Pôsobia tiež rovnako priaznivo pri svalových ťažkostiach. Nesmie sa používať v tehotenstve a pri
chorobách ľadvín.

*Použitie v kuchyni:*

Pre svoju sladkastú, živicu pripomínajúcu chuť je Jalovec vhodnou prísadou do paštét, marinád a plniek. Pridáva sa k
„divokému koreniu“ a je prakticky vždy potrebný pri úprave zveriny, hodí sa však napríklad i k úpravám bravčového
alebo teľacieho mäsa. Borievky sa často pridávajú do kyslej kapusty, omáčok, šunky a hlávkovej kapusty. Jalovcom sa
ochucuje borovička, gin a iné alkoholické nápoje.

### Marinované bravčové rebierko s jalovcom a cesnakom

* 15 ml olivového oleja
* 2 ks drtené borievky
* 2g rozotrený strúčok cesnaku, soľ, korenie
* 150g bravčové rebierko asi 2 cm hrubé
* 5g hladkej múky
* 70 ml suchého vína (jablčného)

Olej, borievky, cesnak, soľ a korenie zmiešame v miske. Bravčové rebierka mierne naklepeme a
zrovnáme do plytkej misky, zalejeme uvedenou marinádou, aby boli celkom potopené. Zakryté necháme cez noc
odležať, najmenej však 3 hodiny. Potom rebierka vyberieme a necháme odkvapkať. Marinádu prelejeme do veľkej
nahriatej panvice(woku), do horúcej marinády vložíme rebierka a na miernom ohni podusíme 10 minút z každej
strany. Správne pripravené mäso nesmie mať ružovú farbu, kontrolu prevedieme vpichnutím ostrým nožom do
najsilnejšej časti mäsa. Potom rebierka preložíme na nahriaty tanier. Do horúcej šťavy z mäsa vmiešame múku,
prilejeme jablčné víno a necháme prejsť varom. Rebierka vložíme opäť na panvicu, prehrejeme a ihneď
podávame.

*Príloha:* jemná zemiaková knedľa, dusená ryža, zemiakové šúľance


## Kardamon pravý
**Elettaria cardamomum**

Tropický, vytrvalý bylinný ker, pôvodom z orientu, kde je veľmi používaným korením. Vývary zo semien sú užitočné pri
nadúvaní, poruchách trávenia a bolestiach hlavy. Žuvanie semien osviežuje dych.


*Použitie v kuchyni:*

Celé semená sa používajú do marinád, likérov, punčov, vareného vína a rôznych nálevov. Mleté semená sú vhodnou
prísadou do koláčov, rôznych druhov chleba, sušienok, k okoreneniu ovocných šalátov. Kardamom je nedeliteľnou
súčasťou karí pokrmov v orientálnej kuchyni.

### Kuracie puláo

* 250g štvrtka kurčaťa
* 15g šalotky (cibule)
* 130g premytej ryže
* 2ks zrniek kardamomu
* 2ks hrebíček (klinčekov), kúsok škorice
* 20g rastlinný stužený tuk
* 10g orechy/ mandle
* 40g natvrdo uvarené vajce
* 15g cibuľka na osmaženie (červená)

Kurča a šalotky uvaríme domäkka. Na tuku osmažíme za stáleho miešania korenie a ryžu, pridáme
kurací vývar v pomere k ryži 5:3. Osolíme a varíme na miernom ohni dokiaľ ryža nie je sypká. Potom vmiešame
orechy a polené mandle. Celé alebo porciované kurča preložíme na misu a obložíme ryžou. Ozdobíme
štvrtkami vajec a osmaženou cibuľkou.


## Trebuľa voňavá
**Anthriskus cerefolium**

Pôvodom z juhovýchodnej Európy a juhozápadnej Ázie.

V súčastnej dobe v našej kuchyni je neprávom zabúdaná.

Listy sú zdrojom vitamínu C, karoténu, železa a horčíka.

Výťažok z trebule voňavej (kerblíka) pridaný do čaju podporuje trávenie a zmierňuje poruchy obehovej sústavy,
pečeňových ťažkostí a chronických katarov. Je mierne močopudný.

*Použitie v kuchyni:*

Je ju možné použiť všade tam, kde je zelený petržlen, prípadne estragón. Čerstvé listy majú príjemnú vôňu a spoločne
s vňaťou sa hodia k ochutenie šalátov, na chlebíčky, do vaječných jedál, polievok, k rybám a rôzne upravovaným
mäsám. Vhodná je do bylinkového masla, omáčok alebo tvarohových pomazánok. Čerstvé lístky sa pridávajú do varených
jedál až na záver.

### Pstruh plnený s trebuľovou omáčkou

* 15g maslo
* 20g cibuľa, nadrobno pokrájaná
* 3-5g jemnej strúhanky
* 20g nadrobno nakrájaných húb
* ¼ ks citrónová šťava a kôra
* ¼ ks šálka nasekanej trebule voňavej na plnku
* soľ, ml. korenie
* 1 ks stredne veľký pstruh (asi 600g – očistený, vypitvaný)

Na rozohriatom masle dozlata osmažíme cibuľku.

V mise zmiešame strúhanku, huby, citrónovú šťavu a kôru a trebuľu voňavú. Osolíme, okoreníme, pridáme osmaženú cibuľku.
Vzniknutou hmotou naplníme pstruhy alebo inú rybu. Navrch pridáme kúsok masla a v dobre vyhriatej rúre
zapekáme asi 15 min (mikrovlnka zapekania funkcia crisp)

Potom ešte 5 min grilujeme alebo opekáme na ražni.

Príloha: dusené zemiaky a zeleninová obloha.


## Rasca - Kmín
**Carum carvi**

Je jedným z najstarších používaných korení. Má špecifickú arómu, ktorú mu dodáva predovšetkým silica, obsiahnutá
v plodoch a listoch. Pôsobí dobre na zažívanie, odvar sa používa pri nadúvaní a nadmernej tvorbe plynov. Pôsobí ako
dezinfekcia tráviaceho traktu, osviežuje dych.

*Použitie v kuchyni:*

Je neodmysliteľný pri príprave bravčového alebo husi s knedľou a kapustou. Pridáva sa do polievok, omáčok, chleba,
pečiva, slaných sušienok, pri varení zemiakov, ku konzervácii a do likérov – kmínky. Čerstvé mladé rascové lístky sa
používajú ku koreneniu polievok šalátov, bylinkových omáčok a tvarohových pomazánok. Je možné ho spotrebovať celý,
mletý aj drtený.

### Baranie alebo bravčové stehno(pliecko) na kmíne

* 1kg baranie alebo bravčové stehno
* soľ, ml. korenie
* 1 x lyžička kmínu
* 1 x lyžička nastrúhanej cibuľky
* 1 x kávová lyžička cesnaku
* 1 x kávová lyžička červenej papriky
* 2 x lyžice nastrúhaného chleba
* 30g masť na vymazanie pekáča

Mäso zbavíme blán a tuku, naklepeme, osolíme a potrieme pastou zo strúhanej cibule, cesnaku,
papriky a mletého korenia. Do pekáča vymazaného masťou vložíme stehno, podlejeme a pozvoľna dusíme asi ½
hodiny. Potom posypeme kmínom a strúhaným chlebom, asi 2 hodiny

Pečieme do zlatista.


## Kôpor
**Anethuum graveolens**

Pochádza z orientu, v Európe sa však pestuje už najmenej od 3. storočia n. l. Na organizmus má ukľudňujúce účinky,
pôsobí proti nespavosti, nadúvaniu, je mierne močopudný. Používa sa tiež pri bolestiach hemoroidov. Čaj z kôpru je
vhodný pre posilnenie dojčiacich matiek.


*Použitie v kuchyni:*

Používa sa vňať a semeno. Vňať je veľmi vhodná do uhorkového šalátu, ale i do šalátu hlávkového, rajčinového, alebo
zemiakového. Pridáva sa do omáčok, polievok a tvarohových pomazánok, do bylinkového masla a octu, ako prísada pri
nakladaní zeleniny a húb.

### Zemiakový šalát s kôprom a pažítkou

* 300g veľké zemiaky asi 4 ks
* 15g polievková lyžica nakrájanej cibule,
* 10g lyžica nasekanej petržlenovej vňate
* 10g lyžica nasekanej pažítky
* 10g lyžica nadrobno nasekaného kôprového kvetu
* 30g 3 polievkové lyžice majonézy
* 15g lyžica smotany alebo bieleho jogurtu
* soľ, korenie

Zemiaky olúpeme, nakrájame na malé kocky,

Pridáme cibuľu, petržlenovú vňať, pažítku a kôpor majonézu rozmiešame so smotanou(jogurtom), osolíme,
okoreníme,

pridáme ku zemiakom, opatrne premiešame a necháme niekoľko hodín odležať v chlade.


## Koriander
**Coriandrum sativum**

Koriander je pestovaný ako liečivá a kuchynská bylina už oddávna. Bývali mu prisudzované zázračné účinky. Povzbudzuje
tvorbu žalúdočných štiav, pôsobí proti škodlivým baktériám v zažívacom ústrojenstve, odstraňuje

Nadúvanie a kŕče tráviaceho traktu. Uplatňuje sa i pri reumatizme a bolestiach kĺbov.

*Použitie v kuchyni:*

V miernej dávke sa používajú i čerstvé listy, napr. pod mäsá, do šalátov a k zdobeniu, predovšetkým však suché plody,
a to celé alebo mleté. Je vhodný ku koreneniu nakladanej zeleniny a húb, pri údení mäsa a výrobe údenín, do likérov,
jablkových koláčov, pečiva, sušienok a marmelád. Je súčasťou indického karí a niektorých druhov čatní.

### Šošovicová polievka s koriandrom

* 5g rastlinný olej
* 10g cibuľa
* 30g šošovica
* 140 ml rajčinovej šťavy (pretlak, voda, cukor)
* 70 ml vody
* 2g malá lyžička mletého koriandru
* 2g malá lyžička nadrobno nasekaných koriandrových listov
* soľ, mleté korenie

V hrnci osmažíme na oleji cibuľku do sklovita, pridáme šošovicu a smažíme niekoľko minút.
Šošovicu zalejeme rajčinovou šťavou a vodou, osolíme, okoreníme a pridáme mletý koriander podľa chuti.
Uvedieme do varu a na miernom ohni varíme približne 20 minút. Polievku podávame horúcu, posypanú nasekanými
koriandrovými lístkami.


## Ligurček lekársky
**Levisticum officinale**

Známy aj ako americký zeler alebo jednoducho maggi. Príjemne aromatická rastlina, používaná predovšetkým v kuchyni.
Má však i liečivé účinky: priaznivo ovplyvňuje vylučovanie tráviacich štiav, zmierňuje bolesti pri nadúvaní,
podporuje činnosť srdca, pečene a sleziny. Účinný je pri reumatizme a všeobecnej slabosti. Predpisuje sa pri
opuchnutiach. Je zakázaný osobám trpiacim ľadvinovými chorobami a v tehotenstve.

*Použitie v kuchyni:*

Je vhodný do polievok a pri varení zemiakov. Nadrobno posekaný ochucuje zeleninové šaláty, plnky, karbonátky, omáčky,
tvarohové pomazánky, bylinkové maslá a pod. Používajú sa predovšetkým listy (čerstvé alebo sušené), semená, ktoré sa
pridávajú do likérov a osviežujúcich nápojov, chlebového cesta a pečiva, ďalej okolíky - lodyhy a pre lekárske účely
tiež koreň, z ktorého sa rovnako ako z listov robia liečivé odvary.

### Domáci chlieb (pečivo) s ligurčekovým semienkom

* 15g čerstvého droždia
* 1g ½ čajovej lyžičky cukru
* 425 ml vlažnej vody
* 4g 2 čajové lyžičky soli
* 350g hrubej múky
* 350g hladkej múky
* 5g 1 lyžica oleja
* 40g stredne veľká nastrúhaná cibuľa
* 5g 1 lyžica ligurčekových semiačok

Z droždia, 2-och polievkových lyžíc vlažnej vody a cukru pripravíme kvások a na teplom mieste
ho necháme vykysnúť. Múku premiešame so soľou, kváskom, olejom, cibuľou a vodou a spracujeme na vláčne
cesto. Keď sa cesto nechytá misy, prikryjeme ho utierkou a na teplom mieste necháme 1-2 hodiny kysnúť. Potom
ho dáme na lopár a 5 minút miesime(hnetieme). Sformujeme do tvaru rožkov alebo bochníkov položíme na vymastený plech a
necháme ešte 20 minút v kľude. Potom potrieme vodou a posypeme semienkami ligurčeku. V rúre vyhriatej na
230°C pečieme 10 minút, potom zmiernime teplotu na 200°C a pečieme 5-20 minút podľa veľkosti pečiva.
Vyberieme z trúby a necháme vychladnúť.


## Majoránka
**majorana hortensis**

V staroveku bývala kultovou rastlinou a bola jej prisudzovaná čarovná moc. Obsahuje trieslovinu, horčinu a silicu.
Zvyšuje sekréciu žalúdočných štiav, ukľudňuje zažívací trakt a podporuje tvorbu žlče. Má priaznivé účinky pri
nadúvaní, črevnej kolike a neurózach. Rovnako pomáha pri nachladnutí a bolestiach hlavy. Vývary alebo silice sa
pridávajú i do kúpeľov alebo zábalov pre zmiernenie reumatických bolestí. Podporuje dobrý spánok.

*Použitie v kuchyni:*

Korenia sa ňou polievky, hlavne zemiakové, hrachové, hubové a gulášové, dusené mäsá, dáva sa do paštét a údenín a
samozrejme nesmie chýbať pri žiadnej zabíjačke. Pridáva sa do vaječných jedál, sekaných a karbonátov, do pizze,
rizota, cestovín a rôznych omáčok. Z nálevu sa pripravuje aromatický a liečivý čaj. Používa sa čerstvá i sušená.
Podobne používame aj OREGANO (pamajorán), má však aromaticky trochu inú jemnejšiu chuť, používa sa najme v
kuchyniach južných krajín.

### Ryba - rybie filé v červenej košeli

* 100g filé (porcia ryby 150g)
* 7g tenký plátok anglickej (oravskej) slaniny
* 10 ml lyžička mlieka
* 5g hladká múka
* 5g lyžička oleja
* 5g cibule
* citrónová šťava
* 120g rajčín
* tymián a majoránka, soľ, biele korenie, cukor

Očistené porcie ryby pokvapkáme citrónom, osolíme a necháme ½ hodiny odležať. Potom namočíme
v mlieku, obalíme v múke a krátko opečieme alebo grilujeme. Potom ich obaľme v slanine a opečte na panvici,
podľa chuti dosolíme a pokvapkáme citrónovou šťavou. Medzitým na oleji speníme cibuľku, na ňu vložíme
pokrájané olúpané rajčiny a za stáleho miešania urobíme hustú omáčku.

Ochutíme soľou, cukrom, tymianom, majoránkou a korením.

Omáčku prelejeme na rybu a podávame so zemiakmi alebo chlebom.

(Rybu, filé i omáčku môžeme pripraviť v mikrovlne.)


## Mäta pieporná
**Mentha piperita**

Vysoko cenená bylina, objavuje sa už v gréckej mytológii, podobne ako kmín a kôpor. Bola symbolom pohostinnosti a
duševného kľudu. Ako liečivá bylinka má mnohostranné využitie.
Pri nachladnutí sa inhalujú kvapky silíc, nálev s medom je veľmi prospešný pri chrípke,
bronchitíde a zažívacích ťažkostiach, studený čaj je vhodný pri čkaní a nadúvaní. Olej z mätových listov sa užíva
ako masážny prostriedok pri migrénach, reumatických bolestiach a bolestiach svalov. Doporučuje sa pri nemociach
pečene a žlčníka, údajne povzbudzuje činnosť pohlavných žliaz.


*Použitie v kuchyni:*

Používa sa samostatná alebo v zmesiach s inými bylinkami (šalvia, yzop, saturejka, ligurček) do plniek, sekaného
mäsa, syrov, tvarohových pomazánok a k dusenej zelenine. Osviežuje dych, pridáva sa do rôznych chladených nápojov,
veľmi priaznivo pôsobí mätový čaj. V domácnosti sú mätové listy doporučované pre odpudzovanie mravcov a bĺch,
redukujú tabakový dym a odháňajú myši.

### Rajčinový kokteil s mätou

* 0,75 l 3 šálky šťavy z čerstvých rajčín (z odšťavovača)
* 70g 2 lyžičky cukru
* 30g lyžička worchesterovej omáčky
* 30 ml lyžička sherry (portského vína, koreneného vína)
* 20g pokrájanej cibule, soľ, biele korenie
* 2 čerstvé výhonky mäty piepornej

Všetky súčasti zmiešame a necháme odležať 1-2 hodiny v chladničke, potom vyberieme mätu a podávame.


## Medovka
**Melisa officinalis**

Silno a príjemne vonia citrónom. Je korením a liečivou rastlinou, ktorej sa už oddávna prisudzuje priaznivý vplyv na
obveselenie mysle a zádumčivosť. Najkvalitnejšie sú mladé listy, a to ako korenie i pre liečivé účinky. Má
ukľudňujúce účinky, odstraňuje stavy napätia, zlepšuje trávenie a tvorbu žlče. Ovplyvňuje znižovanie krvného tlaku,
tíši migrénu. Pomáha pri bolestivej menštruácii a ochorení močových ciest. Čerstvé listy sa prikladajú pri bodnutí
hmyzom alebo na vriedky.

*Použitie v kuchyni:*

Medovka je vhodná predovšetkým do bylinkových čajov, čerstvé lístky ochucujú zeleninové a ovocné šaláty, plnky a
bravčové mäso. Veľmi lahodný je medovkový ocot, tiež rôzne bylinkové maslá, bowle, ochutené jogurty a majonézy a
pod. Lístky sa majú pridávať až takmer do hotového pokrmu, aby nestratili svoju špecifickú chuť a vôňu.

### Domáci jogurt s medovkou

* 1,5 - 3 l mlieka plnotučného
* 2 ks tégliky bieleho jogurtu
* čerstvá medovka

Všetko mlieko uvaríme v mliečniku a ochladíme na 37 °C.

Pridáme biely jogurt a dobre rozšľaháme. Nalejeme do
pohárov a necháme prikryté 1 deň odležať v izbovej teplote. Potom vychladíme, do každého pohára
pridáme lyžičku (malú) nakrájanej medovky a po štvrťhodine podávame.


## Muškátový orech a „kvet“
**Myristica frangrans**

Vzácna a liečivá bylina zahalená tajomstvom a mýtami. Používajú sa plody, bobule s jedným semenom (muškátový orech).
Je kryté mieškom, ktorý sa odtrháva, suší a používa sa mletý, strúhaný ako „muškátový kvet“.

Dnes je muškátový oriešok i kvet doporučovaný pri oslabení nervového systému, proti katarom, reumatizmu a nadúvaniu.
Podporuje chuť do jedla. Je treba ho používať umiernene, lebo vo veľkých dávkach je škodlivý.


*Použitie v kuchyni:*

Do mäsitých jedál, polievok, sekaných, ragú, pečiva,

Do rôznych koreniacich zmesí, ale i do likérov apod.

Je vhodné ho uchovávať v uzavretých nádobách, aby nestratil svoju chuť a arómu.

### Karfiolové ragú

* 1 ks veľký karfiol (na porciu asi 200g)
* ½ l vývaru (bujón)
* 30g masla- 1 lyžice
* 40g hladká muka – 2 lyžice
* 25g menšia cibuľa
* 30g strúhaného syru
* muškátový kvet, soľ, zelený petržlen

Karfiol uvaríme v osolenej vode alebo hovädzom vývare. Na masle zapeníme pokrájanú cibuľku,
pridáme múku a pripravíme svetlú zápražku. Rozriedime ju chladným vývarom z karfiolu. Vzniknutú omáčku
okoreníme muškátovým kvetom a petržlenovou vňaťou, pridáme mäkký karfiol rozobratý na ružičky, posypeme
nastrúhaným syrom a podľa chuti osolíme. Ako príloha sú najvhodnejšie zemiaky a zeleninové šaláty.


## Paprika
**Capsium sp.**

Do Európy sa dostala z Východu a tiež z Ameriky, kde ju Indiáni považovali za „sídlo boha ohňa“ a korenili ňou jedlá
a nápoje. V rôznych modifikáciach sa používa na celom svete. K použitiu je vhodná ako zelenina i ako korenie,
obsahuje vitamín C a horčík. Stimuluje krvný obeh a tráviaci systém, uľavuje pri kolikách, nadúvaniu, žalúdočných
ťažkostiach a kŕčoch. Pozitívne pôsobí i pri kôrnatení ciev. Podporuje chuť do jedla, fyzickú i duševnú sviežosť.
Pálivé druhy – feferónky, chilli papričky pôsobia dráždivo na pohlavné a močové ústrojenstvo.

*Použitie v kuchyni:*

Najznámejšie je použitie v rôznych gulášoch a gulášových polievkach. Je možné ju úspešne používať k okoreneniu
rôznych druhov mäsa, rýb, do omáčok, syrov, tvarohov a údenín. Môžeme ju nakladať a sušiť.

### Pikantný kotlíkový guľáš 

* *porcia - 0,33 l*
* 75g hovädzieho mäsa (bravčové mäso)
* 100g zemiakov
* 10g masti/tuku
* 20g cibuľa
* 25g paprík
* 30g rajčín (5g nahradíme pretlakom)
* 5g hladkej múky (alebo zahustíme postrúhaným zemiakom)
* 2g sladká a pálivá paprika, chilli a feferónka
* 1g majoránka podľa chuti, cesnak, soľ, korenie
* 0,5 dl bieleho vína

Cibuľu osmažíme na masti, pridáme nakrájané mäso, ľahko osmažíme, podlejeme vínom, pridáme
zemiaky (podľa ich rozvárania, využijeme aj na zahustenie), rajčiny, papriky, pretlak, osolíme, okoreníme a
podliate troškou vody dusíme do mäkka. Nemiešame, iba potriasame kotlíkom.


## Pažítka
**Allium schoenoprasum**

Existuje viacero druhov, líšiacich sa príchuťou a vôňou. U nás je najznámejšia pažítka záhradná, ktorú je možno
pestovať v záhradke i v kvetináčoch po celý rok. Je dôležitým zdrojom vitamínu C, ďalej karoténu, vitamínu B a
minerálnych látok. Podporuje trávenie, chuť k jedlu a čiastočne znižuje krvný tlak. Má mierne antibiotické účinky.
Používa sa výhradne v surovom stave, ináč stráca arómu a biologickú hodnotu.


*Použitie v kuchyni:*

Pridáva sa do rôznych polievok, omáčok, šalátov, k zemiakom, vaječným jedlám, na chlebíčky, chlieb s maslom, do
syrových a tvarohových pomazánok, na ozdobu zeleninových a mäsových jedál.

### Syrové guľôčky 

* 225g žervé a nastrúhaného tvrdého syru
* 2dl šálka nadrobno rozsekaných byliniek
  pažítka, zelený petržlen, rozmarín,
* šalvia a tymián

Z žervé a syra vytvarujeme guľôčky a obalíme ich v nasekaných bylinkách. Podávame so šalátom,
pikantnou zeleninou a čiernym chlebom.


## Petržlen
**Petroselinum crispum**

Pestuje sa v mnohých podobách, používa sa koreň, vňať i semená. V domácom liečiteľstve sa užívajú rovnako listy,
ktoré sa v čerstvom stave môžu žuvať pre osvieženie dychu a zvláčnenie pokožky, nálev z nich podporuje trávenie a
ako obklad priaznivo pôsobí antisepticky pri podvrtnutí, na rany a bodnutia hmyzom.

Vývar z koreňov je používaný ako prostriedok pri ľadvinových a menštruačných ťažkostiach a ako preháňadlo.

Je však dosť dráždivá, preto sa nedoporučuje pre tehotné ženy a osoby trpiace zápalovými ochoreniami ľadvín. Je možné
ju užívať ako obklady na opuchy.

*Použitie v kuchyni:*

Čerstvé listy, najmä ružičkové, vhodne doplňujú výzdobu a chuť šalátov, zeleninových, vaječných a mäsových, či rybích
jedál. Pridávajú sa do polievok, klasických omáčok i majonéz, Korene sa varia spolu s koreňovou zeleninou a
používajú sa do omáčok, vývarov a polievok.

### Bylinkové maslo s pažítkou a petržlenom

* 40g 2 plné polievkové lyžice petržlenovej vňate
* 20g 1 lyžica nadrobno pokrájanej pažítky
* 225g masla alebo maslovej ramy
* 0,5 dl šťava z 1 citrónu, soľ, ml. korenie

Bylinky vmiešame do masla, okoreníme, osolíme a pridáme citrónovú šťavu a zľahka jemno
vytrieme. Necháme stuhnúť v chladničke. Doporučuje sa ako pomazánka na chlieb, k mäsám a rybám.


## Zádušník brečtanovitý
**Glechoma hederacea**

Známa aj ako popenec je nenápadná hluchavkovitá, červeno, ružovo alebo fialovo kvitnúca bylinka, rozšírená na lúkach,
stráňach a pozdĺž ciest. V stredoveku patril k „čarodejnému koreniu“ a mal chrániť proti čarám a moru. Je to
skutočne liečivá rastlinka, obsahuje silice a vitamíny(v čerstvom stave).

Má hojivé a dezinfekčné účinky, používa sa proti zápalom horných dýchacích ciest, je močopudný a vhodný pre korenenie
osôb so zníženou tvorbou žlče a poruchami trávenia.


*Použitie v kuchyni:*

Je ho možno používať čerstvý i sušený. Pridáva sa do dusených zelenín, mäsa, karbonátkov a zeleninových a zemiakových
polievok. Čerstvý môžeme pridávať do tvarohu, bryndze, zemiakových šalátov alebo vaječných jedál.

### Veľkonočná plnka s bylinkami

* 60g údeného mäsa
* 100g bravčového mäsa (je možno kombinovať s teľacím)
* 80g vajec - 2 ks
* 50g žemľa, soľ, mleté korenie
* 20g masla, trošku mlieka
* 30g čerstvého zádušníka (po jednej malej lyžičke mladých listov žihľavy, pažítky a petržlenovej vňate)


Uvarené mäso nakrájame na kostičky (rezančeky), vmiešame rozšľahané vajcia, navlhčenú žemľu,
posekané zelené bylinky posolíme a okoreníme. Vo vymastenom pekáči posypanom strúhankou zmes zapečieme.
Servírujeme teplú i studenú.


## Rozmarín
**Rozmarinus officinalis**

Vytrvalá teplomilná rastlina, pôvodom z oblasti Stredomoria. Má príjemnú vôňu a chuť. Používa sa v menších dávkach, a
to na korenenie pokrmov i na liečiteľstvo. Prispieva k vylučovaniu tráviacich štiav, stimuluje činnosť pečene, má
dobré účinky pri reume. Vo väčších dávkach je jedovatý a pôsobí opojne. Nesmie sa používať do jedla určeného pre
tehotnú ženu.

*Použitie v kuchyni:*

V malých dávkach sa pridáva k zelenine, šalátom, smaženým a pečeným rybám, do karbonátkov, omáčok, k bravčovej a
jahňacej pečienke. Pre 4 osoby postačí 1 kávová lyžička čerstvých rozmarínových listov.

### Kurča na rozmaríne

* 1 ks kurča (porcia 250g)
* 100g šampiňónov
* 100g šalotiek
* 20g maslo
* citrónová kôra, soľ, mleté korenie
* kávová lyžička drteného rozmarínu

Osolené a okorenené kurča obložíme maslom a prikryté necháme piecť asi ½ hodiny. Potom ho zo
všetkých strán posypeme čerstvým alebo sušeným rozmarínom, pridáme trochu nastrúhanej citrónovej kôry,
obložíme šalotkami a šampiňónmi pokrájanými na štvrtinky. Pečieme ešte 20- 30 minút za občasného
podlievania.


## Saturejka
**Satureia hortensis**

Pôvodom zo subtropických krajín, v Európe je rozšírená už od 3 storočia n. l. Je účinná proti hnačke, pôsobí proti
nadúvaniu a tvorbe plynov, podporuje chuť k jedlu, trávenie a zažívanie. Je mierne močopudná.

*Použitie v kuchyni:*

Má mnohostranné využitie. Pridáva sa do zeleninových jedál, strukovín, smotanových omáčok, bylinkového masla, k
nakladaniu uhoriek a ďalšej zeleniny, pre údenie mäsa, k hydine, hubám, do majonéz a omáčok. Používa sa čerstvá i
sušená.

### Kačica na bolonský spôsob

* 1 ks kačica (porcia 200g)
* ½ dl pohárik koňaku
* 40g cibuľa, strúčik cesnaku
* 120g 3ks rajčín
* 50g žemľa
* sušený tymián, saturejka, rozmarín, soľ, mleté korenie

Kačaciu pečeň rozotrieme s cibuľou a cesnakom, pridáme bylinky, trochu koňaku a nakrájanú
žemľu. Vzniknutou hmotou potrieme a plníme vnútrajšok kačice a necháme v chlade dostatočne odležať. Osolíme
a okoreníme, pridáme pokrájané olúpané rajčiny, podlejeme vodou a upečieme do mäkka. Rozdelíme na porcie a
mierne povaríme, aby šťava zhustla.

Šťavu precedíme na kačicu a podávame - najlepšie so zemiakmi.


## Šalvia
**Salvia officinalis**

Staré mamy ju poznajú aj ako babské ucho. Korenie a liečivá bylinka - liečivka s bohatou minulosťou, známa v
starovekom Grécku a Ríme, nenáročná na pestovanie v bylinkovej záhradke. Zmierňuje potenie, má antibakteriálne a
protizápalové účinky, podporuje trávenie, priaznivo ovplyvňuje činnosť pečene a žlčníka. Rovnako sa uplatňuje pri
liečbe cukrovky a TBC. Prispieva ku zlepšeniu krvného obehu. Ako kloktadlo je vhodná pri liečbe ústnych zápalov a
angíny.

Nesmie sa používať denne a v nadmerných dávkach.

*Použitie v kuchyni:*

Pre svoju výraznú chuť je vyhľadávaná ku koreneniu najrôznejších druhov mäsa, hydiny a zveriny. Používa sa samostatne
alebo v zmesiach s ostatnými bylinkami
(mäta, rozmarín, majoránka, bazalka, dobromyseľ, zádušník) do sekaných, plniek a paštét.

### Paštéta z lieskových orieškov a šalvie

* 150g lieskových orieškov (asi 5 porcií po 110g)
* 50g sezamových semienok
* 225g žervé (môžeme skúsiť nahradiť podobným syrom)
* 2g 2 strúčky cesnaku
* soľ, mleté korenie (po 1/3 čajovej lyžičky)
* 25g asi 2 lyžice olivového oleja (podľa potreby)
* 15g polievková lyžica nasekanej šalvie
* 0,8 dl asi 4 lyžičky mlieka

Na jeden plech dáme lieskové oriešky, na druhý sezamové semienka. V rúre vyhriatej na 180°C
ich opražíme asi 5-10 minút. Po vychladnutí lieskové oriešky olúpeme, premiešame so sezamovými semienkami a
všetko rozdrtíme. V miske vytrieme žervé, cesnak, soľ, korenie, nasekanú šalviu a olej. Vmiešame orechovú a
sezamovú zmes, prilievame mlieko, až dostaneme polotekutú kašovitú hmotu. Vychladíme a podávame s
pečivom, hriankami a zeleninou.


## Tymián
**Thymus vulgaris**

Príbuzný materinej dúšky, skôr sa verilo, že čaj z tymiánu podporuje silu a odvahu a odháňa zlé sny. Má dezinfekčné
účinky, pôsobí ako dezodorant, proti preháňaniu a nadúvaniu, uľavuje pri chronických zápaloch žalúdka, zmierňuje
kašeľ a pomáha pri bronchitídach. Vo veľkých dávkach však môže spôsobiť aj otravu.

*Použitie v kuchyni:*

Je súčasťou polievkového korenia, predovšetkým vo francúzskej kuchyni, slúži ako prísada k nakladaniu a údeniu mäsa,
do syrov, sekanej, ku zverine, do šalátov, strukovín , na pizzu. Vhodný je napríklad k nakladaniu uhoriek.

### Zajac (králik) na horčici a tymiane

* 1 x Zajac – nakrájaný na porcie (prípadne vykostený)
* 30g 2 lyžice horčičného prášku
* 30g hladkej múky
* 15g 1 lyžice nadrobno nasekaného (rozomletého) tymianu
* 0,9 dl 6 lyžíc vody

V miske rozmiešame horčicový prášok, múku, osolíme, okoreníme. Zvoľna pridávame vodu a
vytrieme na hladkú pastu, ňou potrieme jednotlivé porcie králika. Mäso vložíme na vymastený pekáč a pečieme
v rúre vyhriatej na 180°C, asi 1- 1 ½ hodiny, než mäso zmäkne. Môže sa podávať horúce i na studeno.


## Žerucha

Má podobné použitie v kuchyni ako zelený petržlen, alebo pažítka, má ostrejšiu výraznejšiu chuť a arómu. Rýchlo
rastie je prvou zelenou vňaťou.

### Vaječná nátierka

* 20g masla (porcia asi 110g)
* 40g vajce natvrdo
* 10g horčica
* nasekaná žerucha, sardelová pasta
* 30g tavený syr
* soľ, biele korenie

Maslo vymiešame, pridáme cez sitko posekané vajce, soľ, horčicu, žeruchu, sardelovú pastu,
tavený syr, biele korenie a všetko dobre vymiešame.


## Čakanka šalátová

Kedysi dávno bola čakanka považovaná za rastlinu liečivú a čarodejnú. V roku 1830 bolo v bruselskej botanickej
záhrade spozorované, že zasypané korene čakanky vytvárajú listové puky, ktoré majú mnohostranné využitie v kuchyni.
Tiež od tejto doby sa stala čakanka belgickou národnou zeleninou. Je biologicky hodnotnou zeleninou. Predovšetkým má
nízku kalorickú hodnotu a vysoký obsah minerálnych látok: fosforu, vápnika, horčíka a železa, vitamínov - C, B1, B2,
PP. Puky čakanky tiež obsahujú horčinu - intibin, ktorá pôsobí na reguláciu funkcie zažívacieho ústrojenstva,
podporuje činnosť pečene, žlčníka a priaznivo ovplyvňuje tvorbu krvi a jej obeh.

Pri stavoch vyčerpanosti napomáhajú k rýchlemu obnoveniu síl. Obsiahnutý inzulín je dôležitý pre diabetikov.

### Mrkvový šalát s čakankovým pukmi (porcia 120g)

* 80g mrkvy
* 30g čakankových pukov
* tableta sacharínu
* soľ, biele korenie, citrónová šťava
* pár kvapiek olivového oleja na zjemnenie

Mrkvu nastrúhame, pridáme na rezančeky nakrájané čakankové puky. Z korenia, trošku vody, sacharínu, soli a citrónovej
šťavy pripravíme zálievku a dobre zľahka premiešame.

## Čierny Koreň

V Európe sa pestuje už najmenej 400 rokov. Konzumnou časťou je jednoročný dužinatý, valcovitý a ku koncu vretenovitý
koreň. Čierny koreň je veľmi hodnotná zelenina. Má vysoký obsah sacharínov s prevahou inulínu, preto je vhodný pre
diabetikov. Významný je tiež obsah sodíka, horčíka a železa. Nezanedbateľný je tiež obsah asparagínu a levulínu,
ktoré podporujú činnosť žliaz s vnútorným vylučovaním.

### Čierny koreň zaprávaný

* 125g čierneho koreňa
* 10g masla
* 15g hladkej múky
* ½ dl mlieka
* zelený petržlen, muškátový oriešok,
* soľ, citrónová šťava, cukor

Očistený koreň pokrájaný na kúsky uvaríme v osolenej vode s prídavkom trochu octu, aby nesčernel. Z masla a múky
pripravíme bledú zásmažku, zalejeme ju vodou, studeným mliekom a povaríme. Nakoniec pridáme uvarený čierny koreň,
citrónovú šťavu, cukor, postrúhaný muškátový oriešok a posekaný zelený petržlen.

## Kapary

Ich pôvod je v oblasti Stredozemného mora a vždy boli vysoko oceňované. Najprv sa používali na liečenie chorôb
pečene, sleziny a určitých ochrnutí. Dnes sa používajú predovšetkým v čerstvom stave, lebo obsahujú vysoké percento
flavonoidov. Ich účinok je tiež močopudný a zvyšujú chuť k jedlu.

## Olivy

Olivovník je pilierom starých civilizácií okolo Stredozemného mora. Dnes je to Španielsko, ktoré je najväčším
pestovateľom olivovníkov. Olivy obsahujú okrem vody a oleja glycidy, protidy a početné minerály, ako kalcium,
organické kyseliny, enzýmy a vitamíny A, B1, B2, PP. Listy olivovníka majú významný účinok na zníženie krvného
tlaku. Olivový olej lisovaný za studena je jediným vhodným olejom s dietetickými účinkami. Ďalšie jeho účinky sú:
zmäkčovanie, cholagogénne (zvyšujú vylučovanie žlče), diuretické a preháňavé.
